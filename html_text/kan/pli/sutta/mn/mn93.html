<!DOCTYPE html>
<html>

<head>
  <meta charset='UTF-8'>
  <meta name='author' content='Molakalmuru Srinivasamurthy'>
  <title>MN 93: ಅಸ್ಸಲಾಯನ ಸುತ್ತ-ಮೊಳಕಾಲ್ಕೂರು ಶ್ರೀನಿವಾಸಮೂರ್ತಿ</title>
</head>

<body>
  <article id='mn93' lang='kan'>
    <header>
      <ul>
        <li class='nikaya'>ಮಜ್ಝಿಮನಿಕಾಯ</li>
        <li class='vagga' lang='pli' translate='no'>3. ಬ್ರಾಹ್ಮಣ ವರ್ಗ</li>
      </ul>
      <h1 class='sutta-title'>93. ಅಸ್ಸಲಾಯನ ಸುತ್ತ</h1>
    </header>
    <h2>ಅಸ್ಸಲಾಯನ ಸುತ್ತ
    </h2>
    <p> 1. ನಾನು ಹೀಗೆ ಕೇಳಿದ್ದೇನೆ.</p>
    <p>ಒಂದು ಸಮಯದಲ್ಲಿ ಭಗವಾನರು ಸಾವತ್ಥಿಯ ಜೇತವನದಲ್ಲಿ ಅನಾಥಪಿಂಡಿಕನ ಆರಾಮದಲ್ಲಿ ವಿಹರಿಸುತ್ತಿದ್ದರು. </p>
    <p> ಆ ಕಾಲದಲ್ಲಿ ನಾನಾ ರಾಜ್ಯಗಳಿಗೆ ಸೇರಿದ ಬ್ರಾಹ್ಮಣರಲ್ಲಿ ಐನೂರು ಬ್ರಾಹ್ಮಣರು ಏನೇನೊ ಕೆಲಸಗಳಿಂದಾಗಿ ಸಾವತ್ಥಿಯಲ್ಲಿ ನೆಲೆಸಿದ್ದರು.</p>
    <p>ಆಗ ಆ ಬ್ರಾಹ್ಮಣರಿಗೆ ಈ ಸಮಣ ಗೌತಮರು ನಾಲ್ಕು ವರ್ಣಗಳಿಗೂ ಶುದ್ಧಿ ಉಂಟೆಂದು ತಿಳಿಸುತ್ತಾರೆ. ಇದನ್ನು ಕುರಿತು ಸಮಣ ಗೌತಮರೊಡನೆ ಪ್ರತಿಯಾಗಿ ಮಾತನಾಡಲು ಯಾರು ಸಮರ್ಥರು ಎಂದು ಎನ್ನಿಸಿತು.</p>
    <p> ಆ ಸಮಯದಲ್ಲಿ ಅಸ್ಸಲಾಯನನೆಂಬ ಮಾಣವಕನು ಸಾವತ್ಥಿಯಲ್ಲಿ ನೆಲೆಸಿದ್ದನು. (ಅವನು) ಯುವಕ, ಬೋಳುತಲೆ, ಹುಟ್ಟಿ ಹದಿನಾರು ವರ್ಷ, ನಿಘಂಟು, ಕೇಟುಭ, ಅಕ್ಷರ ಪ್ರಭೇದಗಳು ಮತ್ತು ಐದನೆಯದಾಗಿ ಇತಿಹಾಸವೂ ಸೇರಿದಂತೆ ಮೂರು ವೇದಗಳನ್ನು ಬಲ್ಲವನು; ವೇದಗಳ ಪದಪಾಠವನ್ನು ಬಲ್ಲವನು; ವೈಯಾಕರಣನು, ಲೋಕಾಯತದಲ್ಲೂ ಮಹಾಪುರುಷ ಲಕ್ಷಣಗಳಲ್ಲೂ ಪಂಡಿತನು.</p>
    <p>ಆಗ ಆ ಬ್ರಾಹ್ಮಣರಿಗೆ ಅಸ್ಸಲಾಯನನೆಂಬ ಮಾಣವಕನು ಸಾವತ್ಥಿಯಲ್ಲಿ ನೆಲೆಸಿದ್ದಾನೆ. ಅವನು ಯುವಕ, ಬೋಳುತಲೆ... ಮಹಾಪುರುಷ ಲಕ್ಷಣಗಳಲ್ಲೂ ಪಂಡಿತನು.</p>
    <p>ಅವನು ಸಮಣ ಗೌತಮರೊಡನೆ ಮಾತಿನಲ್ಲಿ ಪ್ರತಿ ಹೇಳುವುದಕ್ಕೆ ಸಮರ್ಥನು ಎಂದೆನಿಸಿತು.</p>
    <p> 2. ಆಗ ಆ ಬ್ರಾಹ್ಮಣರು ಮಾಣವ ಅಸ್ಸಲಾಯನನು ಇದ್ದ ಬಳಿ ಸಾರಿದರು. ಬಳಿಸಾರಿ, ಭೋ ಅಸ್ಸಲಾಯನ, ಈ ಸಮಣ ಗೌತಮರು ನಾಲ್ಕು ವರ್ಣಗಳಿಗೂ ಶುದ್ಧಿ ಉಂಟೆಂದು ತಿಳಿಸುತ್ತಾರೆ. ಸಮಣ ಗೌತಮರೊಡನೆ ಈ ಮಾತನ್ನು ಕುರಿತು ಪ್ರತಿ ಮಾತನಾಡುವುದಕ್ಕಾಗಿ ಪೂಜ್ಯನಾದ ಅಸ್ಸಲಾಯನನು ಹೋಗುವುದಾಗಲಿ ಎಂದು ಮಾಣವ ಅಸ್ಸಲಾಯನನಿಗೆ ಹೇಳಿದರು.
    </p>
    <p> ಹೀಗೆನ್ನಲು, ಮಾಣವ ಅಸ್ಸಲಾಯನನು ಆ ಬ್ರಾಹ್ಮಣರನ್ನು ಕುರಿತು, ಭೋ, ಸಮಣ ಗೌತಮರು ಧಮ್ಮವಾದಿಗಳು, ಧಮ್ಮವಾದಿಗಳೊಡನೆ ಪ್ರತಿ ಮಾತನಾಡುವುದು ಕಷ್ಟವಾಗುತ್ತದೆ. ಈ ಮಾತನ್ನು ಕುರಿತು ಸಮಣ ಗೌತಮರೊಡನೆ ಪ್ರತಿ ಮಾತನಾಡಲು ನಾನು ಶಕ್ತನಲ್ಲ ಎಂದನು.
    </p>
    <p> ಬ್ರಾಹ್ಮಣರು ಮಾಣವ ಅಸ್ಸಲಾಯನನಿಗೆ ಎರಡನೇಸಲ ಹೇಳಿದರು:</p>
    <p>ಭೋ, ಅಸ್ಸಲಾಯನ! ಈ ಸಮಣ ಗೌತಮರು ನಾಲ್ಕು ವರ್ಣಗಳಿಗೂ ಶುದ್ಧಿಯುಂಟೆಂದು ತಿಳಿಸುತ್ತಾರೆ. ಈ ವಿಷಯದಲ್ಲಿ ಸಮಣ ಗೌತಮರೊಡನೆ ಪ್ರತಿ ಮಾತನಾಡಲು ಪೂಜ್ಯ ಅಸ್ಸಲಾಯನನು ಹೋಗುವುದಾಗಲಿ. </p>
    <p>ಪೂಜ್ಯನಾದ ಅಸ್ಸಲಾಯನನು ಪಬ್ಬಜ್ಜವನ್ನು ಆಚರಿಸಿದವನು91.</p>
    <p> ಎರಡನೆಯಸಲ ಕೂಡ ಮಾಣವ ಅಸ್ಸಲಾಯನನು ಆ ಬ್ರಾಹ್ಮಣರನ್ನು ಕುರಿತು ಭೋ, ಸಮಣ ಗೌತಮರು ಧಮ್ಮವಾದಿಗಳು, ಧಮ್ಮವಾದಿಗಳೊಡನೆ ಪ್ರತಿ ಮಾತನಾಡುವುದು ಕಷ್ಟವಾಗುತ್ತದೆ. ಈ ವಿಷಯದಲ್ಲಿ ಸಮಣ ಗೌತಮರೊಡನೆ ಪ್ರತಿ ಮಾತನಾಡಲು ನಾನು ಶಕ್ತನಲ್ಲ ಎಂದನು.
    </p>
    <p> ಮೂರನೆಸಲ ಕೂಡ ಆ ಬ್ರಾಹ್ಮಣರು ಮಾಣವ ಅಸ್ಸಲಾಯನನ್ನು ಕುರಿತು,</p>
    <p>ಭೋ, ಅಸ್ಸಲಾಯನ! ಈ ಸಮಣ ಗೌತಮರು ನಾಲ್ಕು ವರ್ಣಗಳಿಗೂ ಶುದ್ಧಿಯುಂಟೆಂದು ತಿಳಿಸುತ್ತಾರೆ. ಈ ವಿಷಯದಲ್ಲಿ ಸಮಣ ಗೌತಮರೊಡನೆ ಪ್ರತಿ ಮಾತನಾಡಲು ಪೂಜ್ಯ ಅಸ್ಸಲಾಯನನು ಹೊಗುವುದಾಗಲಿ. </p>
    <p>ಪೂಜ್ಯನಾದ ಅಸ್ಸಲಾಯನನು ಪಬ್ಬಜ್ಜವನ್ನು ಆಚರಿಸಿದವನು.</p>
    <p>ಪೂಜ್ಯ ಅಸ್ಸಲಾಯನನು ಯುದ್ಧ ಮಾಡದೆಯೇ ಸೋಲನ್ನು ಒಪ್ಪಿಕೊಳ್ಳುವುದು ಬೇಡ ಎಂದರು.</p>
    <p> ಹೀಗೆನ್ನಲು ಮಾಣವ ಅಸ್ಸಲಾಯನನು ಆ ಬ್ರಾಹ್ಮಣರನ್ನು ಕುರಿತು,</p>
    <p>ಪೂಜ್ಯರೇ, (ಇದರಿಂದ) ನನಗೆ ಮೇಲಾಗುವುದಿಲ್ಲ. ಸಮಣ ಗೌತಮರಾದರೋ ಧಮ್ಮವಾದಿ. ಧಮ್ಮವಾದಿಗಳೊಡನೆ ಪ್ರತಿ ಮಾತನಾಡುವುದು ಕಷ್ಟವಾಗುತ್ತದೆ. ಈ ಮಾತನ್ನು ಕುರಿತು ಸಮಣ ಗೌತಮರೊಡನೆ ಪ್ರತಿ ಮಾತನಾಡಲ ನಾನು ಶಕ್ತನಲ್ಲ. ಆದರೂ ತಮ್ಮ ಮಾತಿನಿಂದ ಹೋಗುತ್ತೇನೆ ಎಂದನು.</p>
    <p> 3. ಆಗ ಮಾಣವ ಅಸ್ಸಲಾಯನನು ಮಹತ್ತಾದ ಬ್ರಾಹ್ಮಣ ಗಣದೊಡನೆ ಭಗವಾನರಿದ್ದ ಬಳಿ ಸಾರಿದನು. ಬಳಿಸಾರಿ, ಭಗವಾನರೊಡನೆ ಸಂತೋಷದಿಂದ ಮಾತುಕತೆಯಾಡಿ ಕುಶಲ ಕೇಳಿದ ಬಳಿಕ ಒಂದುಕಡೆ ಕುಳಿತನು. ಒಂದುಕಡೆ ಕುಳಿತ ಮಾಣವ ಅಸ್ಸಲಾಯನನು ಭಗವಾನರನ್ನು ಕುರಿತು ಹೀಗೆಂದನು:</p>
    <p>ಭೋ ಗೌತಮರೆ, ಬ್ರಾಹ್ಮಣರು ಹೀಗೆ ಹೇಳುತ್ತಾರೆ:</p>
    <p>ಬ್ರಾಹ್ಮಣರೇ ಶ್ರೇಷ್ಠವರ್ಣ, ಇತರೆ ವರ್ಣ ಹೀನ;</p>
    <p>ಬ್ರಾಹ್ಮಣರೇ ಶುಕ್ಲವರ್ಣ, ಇತರೆ ವರ್ಣ ಕೃಷ್ಣ;</p>
    <p>ಬ್ರಾಹ್ಮಣರೇ ಶುದ್ಧರಾಗುತ್ತಾರೆ, ಅಬ್ರಾಹ್ಮಣರಲ್ಲ;</p>
    <p>ಬ್ರಾಹ್ಮಣರೇ ಬ್ರಹ್ಮನ ಪುತ್ರರು, ಔರಸರು, ಮುಖದಿಂದ ಹುಟ್ಟಿದವರು, ಬ್ರಹ್ಮಜರು, ಬ್ರಹ್ಮ ನಿರ್ಮಿತರು, ಬ್ರಹ್ಮದಾಯಾದರು ಎಂದು.</p>
    <p>ಇದಕ್ಕೆ ಪೂಜ್ಯರಾದ ಗೌತಮರು ಏನು ಹೇಳುತ್ತಾರೆ?</p>
    <p> ಅಸ್ಸಲಾಯನ, ಬ್ರಾಹ್ಮಣರ ಬ್ರಾಹ್ಮಣಿಯರು ಋತುವುಳ್ಳವರಾಗಿಯೂ ಗರ್ಭಿಣಿಯರಾಗಿಯೂ ಪ್ರಸವಿಸುತ್ತಲೂ ಹಾಲು ಕುಡಿಸುತ್ತಲೂ ಇರುವುದು ಕಾಣಬರುವುದಿಲ್ಲವೆ?92</p>
    <p>ಅದೇ ಬ್ರಾಹ್ಮಣರು, ಎಲ್ಲರಂತೆಯೇ ಯೋನಿಜರಾದವರು.</p>
    <p>ಬ್ರಾಹ್ಮಣರೇ ಶ್ರೇಷ್ಠವರ್ಣ, ಹೀನ ಅನ್ಯವರ್ಣ;</p>
    <p>ಬ್ರಾಹ್ಮಣರೇ ಶುಕ್ಲವರ್ಣ, ಇತರೆ ವರ್ಣ ಕೃಷ್ಣ;</p>
    <p>ಬ್ರಾಹ್ಮಣರೇ ಶುದ್ಧರಾಗುತ್ತಾರೆ, ಅಬ್ರಾಹ್ಮಣರಲ್ಲ;</p>
    <p>ಬ್ರಾಹ್ಮಣರೇ ಬ್ರಹ್ಮನ ಪುತ್ರರು, ಔರಸರು, ಮುಖದಿಂದ ಹುಟ್ಟಿದವರು, ಬ್ರಹ್ಮಾಜರು, ಬ್ರಹ್ಮ ನಿರ್ಮಿತರು, ಬ್ರಹ್ಮದಾಯಾದರು ಎಂದು ಹೇಳುವವರಲ್ಲವೆ?</p>
    <p> 4. ಪೂಜ್ಯರಾದ ಗೌತಮರು ಹೀಗೆ ಏನೇ ಹೇಳಿದರೂ, ಬ್ರಾಹ್ಮಣರು, ಬ್ರಾಹ್ಮಣರೇ ಶ್ರೇಷ್ಠವರ್ಗ... ಬ್ರಾಹ್ಮಣರೇ ಬ್ರಹ್ಮನ ಪುತ್ರರು... ಎಂದು ತಿಳಿಯುತ್ತಾರೆ.
    </p>
    <p> ನಿನಗೆ ಏನೆನ್ನಿಸುತ್ತದೆ, ಅಸ್ಸಲಾಯನ?</p>
    <p>ಯವನ ಕಾಂಭೋಜ ದೇಶಗಳಲ್ಲಿ, ಇತರ ಗಡಿನಾಡಿನ ಜನಪದಗಳಲ್ಲಿ ಆರ್ಯ, ಹಾಗೇ ದಾಸ ಎಂಬ ಎರಡೇ ವರ್ಣ; ಆರ್ಯನಾಗಿದ್ದು ದಾಸನಾಗುತ್ತಾನೆ, ದಾಸನಾಗಿದ್ದು ಆರ್ಯನಾಗುತ್ತಾನೆ ಎಂಬುದನ್ನು ಕೇಳಿರುವೆಯಾ?</p>
    <p> ಹಾಗೆ ಕೇಳಿರುವೆನು, ಭೋ. ಯವನ ಕಾಂಭೋಜಗಳಲ್ಲಿ93 ಇತರ ಗಡಿನಾಡಿನ ಜನಪದಗಳಲ್ಲಿ ಆರ್ಯ, ದಾಸ ಎಂಬ ಎರಡೇ ವರ್ಣ. ಆರ್ಯನಾಗಿದ್ದು ದಾಸನಾಗುವನು, ದಾಸನಾಗಿದ್ದು ಆರ್ಯನಾಗುವನು.
    </p>
    <p> ಇದರಲ್ಲಿ ಅಸ್ಸಲಾಯನ, ಬ್ರಾಹ್ಮಣರೇ ಶ್ರೇಷ್ಠರು... ಬ್ರಾಹ್ಮಣರೇ ಬ್ರಹ್ಮನ ಪುತ್ರರು... ಎಂದು ಬ್ರಾಹ್ಮಣರು ಹೇಳುವುದಕ್ಕೆ ಏನು ಬಲ? ಏನು ಆಧಾರ?
    </p>
    <p> 5. ಪೂಜ್ಯರಾದ ಗೌತಮರು ಹೀಗೆ ಏನೇ ಹೇಳಿದರೂ, ಬ್ರಾಹ್ಮಣರು, ಬ್ರಾಹ್ಮಣರೇ ಶ್ರೇಷ್ಠವರ್ಗ... ಬ್ರಾಹ್ಮಣರೇ ಬ್ರಹ್ಮನ ಪುತ್ರರು... ಎಂದು ತಿಳಿಯುತ್ತಾರೆ.
    </p>
    <p> ನಿನಗೇನೆನ್ನಿಸುತ್ತದೆ, ಅಸ್ಸಲಾಯನ?</p>
    <p>ಕ್ಷತ್ರಿಯನು ಕೊಂದು, ಕದ್ದು, ಕಾಮದ ಅತ್ಯಾಚಾರ ಮಾಡಿ, ಸುಳ್ಳಾಡಿ, ಚಾಡಿ ಹೇಳಿ ಪೌರುಷವಾಗಿ ಬಾಯಿಗೆ ಬಂದಂತೆ ಮಾತನಾಡಿ, ಅತಿಯಾಸೆಪಟ್ಟು, ಚಿತ್ತದಲ್ಲಿ ಕ್ರೋಧ ತುಂಬಿಕೊಂಡು ಮಿಥ್ಯಾದೃಷ್ಟಿಯಾಗಿದ್ದರೆ ದೇಹ ಮುರಿದು ಸತ್ತನಂತರ ಅಪಾಯವೂ ದುಗ್ಗತಿಯೂ ಕೀಳುದೆಸೆಯೂ ಆದ ನರಕದಲ್ಲಿ ಹುಟ್ಟುತ್ತಾನೆ; ಬ್ರಾಹ್ಮಣ ಮಾತ್ರ ಹುಟ್ಟುವುದಿಲ್ಲವೆ?</p>
    <p> </p>
    <p>ಅದಾಗದು, ಭೋ ಗೌತಮರೆ, ಕ್ಷತ್ರಿಯನಾಗಲಿ, ಬ್ರಾಹ್ಮಣನಾಗಲಿ, ವೈಶ್ಯನಾಗಲಿ, ಶೂದ್ರನಾಗಲಿ ನಾಲ್ಕೂ ವರ್ಣಗಳಲ್ಲಿ ಯಾರಾದರೂ ಇಂಥ ಕೆಟ್ಟ ಬದುಕು ಬದುಕಿದರೆ ಸತ್ತಮೇಲೆ ಅವರೆಲ್ಲರೂ ನರಕದಲ್ಲಿ ಹುಟ್ಟುವರು.</p>
    <p> </p>
    <p>ಇದರಲ್ಲಿ, ಅಸ್ಸಲಾಯನ, ಬ್ರಾಹ್ಮಣರೇ ಶ್ರೇಷ್ಠ ವರ್ಣ... ಬ್ರಾಹ್ಮಣರೇ ಬ್ರಹ್ಮನ ಪುತ್ರರು... ಎಂದು ಬ್ರಾಹ್ಮಣರು ಹೇಳುವುದಕ್ಕೆ ಏನು ಬಲ? ಏನು ಆಧಾರ?</p>
    <p> 6. ಪೂಜ್ಯರಾದ ಗೌತಮರು, ಹೀಗೆ ಏನೇ ಹೇಳಿದರೂ ಬ್ರಾಹ್ಮಣರೇ ಶ್ರೇಷ್ಠವರ್ಣ... ಬ್ರಾಹ್ಮಣರೇ ಬ್ರಹ್ಮನ ಪುತ್ರರು... ಎಂದು ಬ್ರಾಹ್ಮಣರು ತಿಳಿಯುತ್ತಾರೆ.
    </p>
    <p> ನಿನಗೆ ಏನೆನ್ನಿಸುತ್ತದೆ, ಅಸ್ಸಲಾಯನ?</p>
    <p>ಬ್ರಾಹ್ಮಣನು ಪ್ರಾಣಿಹಿಂಸೆಯಲ್ಲಿ ರಮಿಸದೆ, ಕಳ್ಳತನದಲ್ಲಿ ರಮಿಸದೆ, ಚಾಡಿ ಮಾತನಾಡದೆ, ಪೌರುಷವಾಗಿ ನುಡಿಯದೆ, ವ್ಯರ್ಥವಾಗಿ ಮಾತನಾಡದೆ, ಅತಿಯಾಸೆಪಡದೆ, ಚಿತ್ತದಲ್ಲಿ ಹಿಂಸೆಯಿಲ್ಲದೆ ಸಮ್ಯಕ್ ದೃಷ್ಟಿಯಾಗಿದ್ದರೆ, ದೇಹ ಮುರಿದು ಸತ್ತನಂತರ ಸುಗತಿಯಾದ ಸ್ವರ್ಗಲೋಕದಲ್ಲಿ ಹುಟ್ಟುತ್ತಾನೆ. ಕ್ಷತ್ರಿಯನಾಗಲಿ, ವೈಶ್ಯನಾಗಲಿ, ಶೂದ್ರನಾಗಲಿ ಹುಟ್ಟುವುದಿಲ್ಲವೆ?</p>
    <p> ಅದಾಗದು, ಭೋ ಗೌತಮರೆ,</p>
    <p>ಕ್ಷತ್ರಿಯನಾಗಲಿ, ಬ್ರಾಹ್ಮಣನಾಗಲಿ, ವೈಶ್ಯನಾಗಲಿ, ಶೂದ್ರನಾಗಲಿ, ನಾಲ್ಕು ವರ್ಣಗಳಲ್ಲಿ ಯಾರಾದರೂ ಇಂಥ ಒಳ್ಳೆಯ ಬದುಕು ಬದುಕಿದರೆ, ಸತ್ತಮೇಲೆ ಅವರು ಸರ್ವರೂ ಸ್ವರ್ಗದಲ್ಲಿ ಹುಟ್ಟುವರು.</p>
    <p></p>
    <p> ಇದರಲ್ಲಿ ಅಸ್ಸಲಾಯನ ಬ್ರಾಹ್ಮಣರೇ ಶ್ರೇಷ್ಠ ವರ್ಣ... ಬ್ರಾಹ್ಮಣರೇ ಬ್ರಹ್ಮನ ಪುತ್ರರು... ಎಂದು ಬ್ರಾಹ್ಮಣರು ಹೇಳುವುದಕ್ಕೆ ಏನು ಬಲ? ಏನು ಆಧಾರ?
    </p>
    <p> ಪೂಜ್ಯರಾದ ಗೌತಮರು, ಹೀಗೆ ಏನೇ ಹೇಳಿದರೂ ಬ್ರಾಹ್ಮಣರೇ ಶ್ರೇಷ್ಠವರ್ಣ... ಬ್ರಾಹ್ಮಣರೇ ಬ್ರಹ್ಮನ ಪುತ್ರರು... ಎಂದು ಬ್ರಾಹ್ಮಣರು ತಿಳಿಯುತ್ತಾರೆ.
    </p>
    <p> 7. ನಿನಗೆ ಏನೆನ್ನಿಸುತ್ತದೆ, ಅಸ್ಸಲಾಯನ?</p>
    <p>ಈ ಪ್ರದೇಶದಲ್ಲಿ ವೈರವಿಲ್ಲದೆ, ಕ್ರೌರ್ಯವಿಲ್ಲದೆ, ಮೈತ್ರಿ ತುಂಬಿದ ಚಿತ್ತವನ್ನು ಬೆಳೆಸುವುದು ಬ್ರಾಹ್ಮಣನಿಗೆ ಮಾತ್ರ ಆಗುತ್ತದೆ, ಕ್ಷತ್ರಿಯ ವೈಶ್ಯ ಶೂದ್ರ ಇವರಿಗೆ ಆಗುವುದಿಲ್ಲವೆ?</p>
    <p> ಅದಾಗದು, ಭೋ ಗೌತಮರೆ.</p>
    <p>ಕ್ಷತ್ರಿಯನಾಗಲಿ, ಬ್ರಾಹ್ಮಣನಾಗಲಿ, ವೈಶ್ಯನಾಗಲಿ, ಶೂದ್ರನಾಗಲಿ, ನಾಲ್ಕು ವರ್ಣಗಳಲ್ಲಿ ಯಾರೇ ಆಗಲಿ, ವೈರವಿಲ್ಲದೆ, ಕ್ರೌರ್ಯವಿಲ್ಲದೆ, ಮೈತ್ರಿ ತುಂಬಿದ ಚಿತ್ತವನ್ನು ಬೆಳೆಸುವುದು ಸರ್ವರಿಗೂ ಸಾಧ್ಯ.</p>
    <p> </p>
    <p>ಇದರಲ್ಲಿ ಅಸ್ಸಲಾಯನ ಬ್ರಾಹ್ಮಣರೇ ಶ್ರೇಷ್ಠ ವರ್ಣ... ಬ್ರಾಹ್ಮಣರೇ ಬ್ರಹ್ಮನ ಪುತ್ರರು... ಎಂದು ಬ್ರಾಹ್ಮಣರು ಹೇಳುವುದಕ್ಕೆ ಏನು ಬಲ? ಏನು ಆಧಾರ?</p>
    <p> ಪೂಜ್ಯರಾದ ಗೌತಮರು, ಹೀಗೆ ಏನೇ ಹೇಳಿದರೂ ಬ್ರಾಹ್ಮಣರೇ ಶ್ರೇಷ್ಠವರ್ಣ... ಬ್ರಾಹ್ಮಣರೇ ಬ್ರಹ್ಮನ ಪುತ್ರರು... ಎಂದು ಬ್ರಾಹ್ಮಣರು ತಿಳಿಯುತ್ತಾರೆ.
    </p>
    <p> 8. ನಿನಗೆ ಏನೆನ್ನಿಸುತ್ತದೆ, ಅಸ್ಸಲಾಯನ?</p>
    <p>ಸ್ವಸ್ಥವಾಗಿ, ಸ್ನಾನ ಚೂರ್ಣವನ್ನು ತೆಗೆದುಕೊಂಡು, ನದಿಗೆ ಹೋಗಿ, ಧೂಳು, ಬೆವರುಗಳನ್ನು ತೊಳೆದುಕೊಳ್ಳುವುದು ಬ್ರಾಹ್ಮಣನಿಗೆ ಮಾತ್ರ ಸಾಧ್ಯ; ಕ್ಷತ್ರಿಯ, ವೈಶ್ಯ, ಶೂದ್ರರಿಗೆ ಸಾಧ್ಯವಲ್ಲವೇನು?</p>
    <p> ಅದಾಗದು, ಭೋ ಗೌತಮರೇ,</p>
    <p>ಕ್ಷತ್ರಿಯನಾಗಲಿ, ಬ್ರಾಹ್ಮಣನಾಗಲಿ, ವೈಶ್ಯನಾಗಲಿ, ಶೂದ್ರನಾಗಲಿ, ನಾಲ್ಕು ವರ್ಣದಲ್ಲಿ ಯಾರೇ ಆಗಲಿ, ಸ್ವಸ್ಥವಾಗಿ, ಸ್ನಾನ ಚೂರ್ಣವನ್ನು ತೆಗೆದುಕೊಂಡು, ನದಿಗೆ ಹೋಗಿ, ಧೂಳು ಬೆವರುಗಳನ್ನು ತೊಳೆದುಕೊಳ್ಳುವುದು ಸರ್ವರಿಗೂ ಸಾಧ್ಯ.</p>
    <p></p>
    <p> ಇದರಲ್ಲಿ ಅಸ್ಸಲಾಯನ ಬ್ರಾಹ್ಮಣರೇ ಶ್ರೇಷ್ಠ ವರ್ಣ... ಬ್ರಾಹ್ಮಣರೇ ಬ್ರಹ್ಮನ ಪುತ್ರರು... ಎಂದು ಬ್ರಾಹ್ಮಣರು ಹೇಳುವುದಕ್ಕೆ ಏನು ಬಲ? ಏನು ಆಧಾರ?
    </p>
    <p> ಪೂಜ್ಯರಾದ ಗೌತಮರು, ಹೀಗೆ ಏನೇ ಹೇಳಿದರೂ ಬ್ರಾಹ್ಮಣರೇ ಶ್ರೇಷ್ಠವರ್ಣ... ಬ್ರಾಹ್ಮಣರೇ ಬ್ರಹ್ಮನ ಪುತ್ರರು... ಎಂದು ಬ್ರಾಹ್ಮಣರು ತಿಳಿಯುತ್ತಾರೆ.
    </p>
    <p> 9. ನಿನಗೆ ಏನೆನ್ನಿಸುತ್ತದೆ, ಅಸ್ಸಲಾಯನ?</p>
    <p>ಇಲ್ಲಿ ಮೂಧರ್ಾಭಿಷಿಕನಾದ ಕ್ಷತ್ರಿಯ ರಾಜನೊಬ್ಬನು ನಾನಾ ಜಾತಿಯ ಒಂದುನೂರು ಜನರನ್ನು ಒಟ್ಟುಗೂಡಿಸಿ, ಕ್ಷತ್ರಿಯ ಕುಲದಿಂದ, ಬ್ರಾಹ್ಮಣ ಕುಲದಿಂದ, ರಾಜನ್ಯ ಕುಲದಿಂದ ಉತ್ಪನ್ನರಾದವರು ಬನ್ನಿರಿ; ಶಾಲವೃಕ್ಷದ ಅಥವಾ ಸರಳ ವೃಕ್ಷದ ಅಥವಾ ಚಂದನ ವೃಕ್ಷದ ಅಥವಾ ಪದುಮಕದ ಉತ್ತರಾರಣಿಯನ್ನು ತಂದು ಬೆಂಕಿಯನ್ನು ಹುಟ್ಟಿಸಿ, ತೇಜಸ್ಸನ್ನು ಕಾಣಿಸಿರಿ.</p>
    <p>ಮತ್ತೆ ಚಂಡಾಲ ಕುಲದಿಂದಲೂ, ನಿಷಾದ ಕುಲದಿಂದಲೂ ವೇಣಕುಲದಿಂದಲೂ, ರಥಕಾರ ಕುಲದಿಂದಲೂ ಪುಕ್ಕುಸ ಕುಲದಿಂದಲೂ ಉತ್ಪನ್ನರಾದವರು ಬನ್ನಿರಿ; ನಾಯಿ ನೀರು ಕುಡಿಯುವ ತೊಟ್ಟಿಯಿಂದಾಗಲಿ, ಹಂದಿಯ ತೊಟ್ಟಿಯಿಂದಾಗಲಿ, ಅಗಸರ ತೊಟ್ಟಿಯಿಂದಾಗಲಿ, ಹರಳಿನ ಕಡ್ಡಿಗಳಿಂದಾಗಲಿ, ಉತ್ತರಾರಣಿಯನ್ನು ತಂದು ಬೆಂಕಿಯನ್ನು ಹುಟ್ಟಿಸಿ, ತೇಜಸ್ಸನ್ನು ಕಾಣಿಸಿರಿ ಎಂದರೆ</p>
    <p>ನಿನ್ನಗೇನನ್ನಿಸುತ್ತದೆ, ಅಸ್ಸಲಾಯನ?</p>
    <p> ಕ್ಷತ್ರಿಯ ಕುಲದಿಂದ, ಬ್ರಾಹ್ಮಣ ಕುಲದಿಂದ, ರಾಜನ್ಯ ಕುಲದಿಂದ ಉತ್ಪನ್ನರಾದವರು ಶಾಲ ಅಥವಾ ಸರಳ ಅಥವಾ ಚಂದನ ಅಥವಾ ಪದುಮಕದ ಉತ್ತರಾರಣಿಯನ್ನು ತಂದು ಹುಟ್ಟುಸಿದ ಬೆಂಕಿ, ಕಾಣಿಸಿದ ತೇಜಸ್ಸು-ಆ ಬೆಂಕಿ ಮಾತ್ರ ಉರಿಯುತ್ತ, ಬಣ್ಣವಾಗಿ, ಬೆಳಕಾಗಿರುವುದೇನು? ಆ ಅಗ್ನಿಯಿಂದ ಮಾತ್ರ ಅಗ್ನಿಕರಣೀಯಗಳನ್ನು ಮಾಡಲು ಶಕ್ಯವೇನು? ಆದರೆ ಚಂಡಾಲ ಕುಲದಿಂದ, ನಿಷಾದ ಕುಲದಿಂದ, ವೇಣು ಕುಲದಿಂದ, ರಥಕಾರ ಕುಲದಿಂದ, ಪುಕ್ಕುಸ ಕುಲದಿಂದ ಉತ್ಪನ್ನರಾದವರು ನಾಯಿ ನೀರು ಕುಡಿಯವ ತೊಟ್ಟಿಯಿಂದಾಗಲಿ, ಹಂದಿಯ ತೊಟ್ಟಿಯಿಂದಾಗಲಿ, ಅಗಸರ ತೊಟ್ಟಿಯಿಂದಾಗಲಿ, ಹರಳಿನ ಕಡ್ಡಿಗಳಿಂದಾಗಲಿ, ಉತ್ತರಾರಣಿಯನ್ನು ತಂದು ಹುಟ್ಟಿಸಿದ ಬೆಂಕಿ, ಕಾಣಿಸಿದ ತೇಜಸ್ಸು ಆ ಬೆಂಕಿ ಮಾತ್ರ ಉರಿಯದೆ, ಬಣ್ಣವಿಲ್ಲದೆ, ಬೆಳಕಿಲ್ಲದೆ ಇರುವುದೇನು? ಆ ಅಗ್ನಿಯಿಂದ ಅಗ್ನಿಕರಣೀಯಗಳನ್ನು ಮಾಡಲು ಶಕ್ಯವಿಲ್ಲವೇನು?
    </p>
    <p> ಹಾಗಾಗದು, ಭೋ ಗೌತಮರೆ,</p>
    <p>ಕ್ಷತ್ರಿಯ ಕುಲದಿಂದ, ಬ್ರಾಹ್ಮಣ ಕುಲದಿಂದ, ರಾಜನ್ಯ ಕುಲದಿಂದ ಉತ್ಪನ್ನರಾದವರು ಶಾಲ ಅಥವಾ ಸರಳ ಅಥವಾ ಚಂದನ ಅಥವಾ ಪದುಮಕದ ಉತ್ತರಾರಣಿಯನ್ನು ತಂದು ಹುಟ್ಟಿಸಿದ ಬೆಂಕಿ, ಕಾಣಿಸಿದ ತೇಜಸ್ಸು - ಆ ಬೆಂಕಿ ಕೂಡ ಉರಿಯುತ್ತ, ಬಣ್ಣವಾಗಿ, ಬೆಳಕಾಗಿರುವುದು. ಅದರಿಂದಲೂ ಅಗ್ನಿಕರಣೀಯಗಳನ್ನು ಮಾಡಲು ಶಕ್ಯ. </p>
    <p>ಹಾಗಲ್ಲದೆ ಚಾಂಡಾಲ ಕುಲದಿಂದ, ನಿಷಾದ ಕುಲದಿಂದ, ವೇಣಕುಲದಿಂದ, ರಥಕಾರ ಕುಲದಿಂದ, ಪುಕ್ಕುಸ ಕುಲದಿಂದ ಉತ್ಪನ್ನರಾದವರು ನಾಯಿ ನೀರು ಕುಡಿಯುವ ತೊಟ್ಟಿಯಿಂದಾಗಲಿ, ಹಂದಿಯ ತೊಟ್ಟಿಯಿಂದಾಗಲಿ, ಅಗಸರ ತೊಟ್ಟಿಯಿಂದಾಗಲಿ, ಹರಳಿನ ಕಡ್ಡಿಗಳಿಂದಾಗಲಿ, ಉತ್ತರಾರಣಿಯನ್ನು ತಂದು ಹುಟ್ಟಿಸಿದ ಬೆಂಕಿ, ಕಾಣಿಸಿದ ತೇಜಸ್ಸು ಆ ಬೆಂಕಿ ಕೂಡ ಉರಿಯುತ್ತ, ಬಣ್ಣವಾಗಿ, ಬೆಳಕಾಗಿರುವುದು. ಅದರಿಂದಲೂ ಅಗ್ನಿಕರಣೀಯಗಳನ್ನು ಮಾಡಲು ಶಕ್ಯ.</p>
    <p>ಎಲ್ಲ ಬೆಂಕಿಯೂ, ಭೋ ಗೌತಮರೇ, ಉರಿಯುತ್ತ, ಬಣ್ಣವಾಗಿ, ಬೆಳಕಾಗಿರುವುದು, ಎಲ್ಲ ಬೆಂಕಿಯಿಂದಲೂ ಅಗ್ನಿಕರಣೀಯಗಳನ್ನು ಮಾಡಲು ಶಕ್ಯ.</p>
    <p> ಇದರಲ್ಲಿ ಅಸ್ಸಲಾಯನ ಬ್ರಾಹ್ಮಣರೇ ಶ್ರೇಷ್ಠ ವರ್ಣ... ಬ್ರಾಹ್ಮಣರೇ ಬ್ರಹ್ಮನ ಪುತ್ರರು... ಎಂದು ಬ್ರಾಹ್ಮಣರು ಹೇಳುವುದಕ್ಕೆ ಏನು ಬಲ? ಏನು ಆಧಾರ?
    </p>
    <p> ಪೂಜ್ಯರಾದ ಗೌತಮರು, ಹೀಗೆ ಏನೇ ಹೇಳಿದರೂ ಬ್ರಾಹ್ಮಣರೇ ಶ್ರೇಷ್ಠವರ್ಣ... ಬ್ರಾಹ್ಮಣರೇ ಬ್ರಹ್ಮನ ಪುತ್ರರು... ಎಂದು ಬ್ರಾಹ್ಮಣರು ತಿಳಿಯುತ್ತಾರೆ.
    </p>
    <p> 10. ನಿನಗೆ ಏನೆನ್ನಿಸುತ್ತದೆ, ಅಸ್ಸಲಾಯನ?</p>
    <p>ಇಲ್ಲಿ ಕ್ಷತ್ರಿಯ ಕುಮಾರನು ಬ್ರಾಹ್ಮಣ ಕನ್ಯೆಯೊಡನೆ ಸಂವಾಸ ಕಲ್ಪಿಸಿದನೆನ್ನು; ಈ ಸಂವಾಸದ ಫಲವಾಗಿ ಮಗ ಹುಟ್ಟಿದನೆನ್ನು;</p>
    <p>ಆ ಕ್ಷತ್ರಿಯ ಕುಮಾರನಿಂದ ಬ್ರಾಹ್ಮಣ ಕನ್ಯೆಯಲ್ಲಿ ಮಗ ಹುಟ್ಟಿದರೆ, ಅವನು ತಾಯಿಗೂ ಸದೃಶ, ತಂದೆಗೂ ಸದೃಶ. ಅವನನ್ನು ಕ್ಷತ್ರಿಯನೆಂದೂ ಹೇಳಬಹುದು, ಬ್ರಾಹ್ಮಣನೆಂದೂ ಹೇಳಬಹುದು ಅಲ್ಲವೇ?</p>
    <p> ಕ್ಷತ್ರಿಯ ಕುಮಾರನಿಂದ ಬ್ರಾಹ್ಮಣ ಕನ್ಯೆಯಲ್ಲಿ ಮಗನಾದರೆ, ಭೋ ಗೌತಮರೆ, ಅವನು ತಾಯಿಗೂ ಸದೃಶ, ತಂದೆಗೂ ಸದೃಶ. ಅವನನ್ನು ಕ್ಷತ್ರಿಯನೆಂದೂ ಹೇಳಬಹುದು, ಬ್ರಾಹ್ಮಣನೆಂದೂ ಹೇಳಬಹುದು.
    </p>
    <p> ನಿನಗೆ ಏನೆನ್ನಿಸುತ್ತದೆ, ಅಸ್ಸಲಾಯನ?</p>
    <p>ಇಲ್ಲಿ ಬ್ರಾಹ್ಮಣ ಕುಮಾರನು ಕ್ಷತ್ರಿಯ ಕನ್ಯೆಯೊಡನೆ ಸಂವಾಸ ಕಲ್ಪಿಸಿದನೆನ್ನು; ಅವರ ಸಂವಾಸದ ಫಲವಾಗಿ ಮಗ ಹುಟ್ಟಿದನೆನ್ನು;</p>
    <p>ಆ ಬ್ರಾಹ್ಮಣ ಕುಮಾರನಿಂದ ಕ್ಷತ್ರಿಯ ಕನ್ಯೆಯಲ್ಲಿ ಮಗ ಹುಟ್ಟಿದರೆ ಅವನು ತಾಯಿಗೂ ಸದೃಶ, ತಂದೆಗೂ ಸದೃಶ. ಅವನನ್ನು ಕ್ಷತ್ರಿಯನೆಂದೂ ಹೇಳಬಹುದು, ಬ್ರಾಹ್ಮಣನೆಂದೂ ಹೇಳಬಹುದು ಅಲ್ಲವೆ?</p>
    <p> ಬ್ರಾಹ್ಮಣ ಕುಮಾರನಿಂದ ಕ್ಷತ್ರಿಯ ಕನ್ಯೆಯಲ್ಲಿ ಮಗನಾದರೆ, ಭೋ ಗೌತಮರೆ, ಅವನು ತಾಯಿಗೂ ಸದೃಶ, ತಂದೆಗೂ ಸದೃಶ; ಅವನನ್ನು ಕ್ಷತ್ರಿಯನೆಂದೂ ಹೇಳಬಹುದು. ಬ್ರಾಹ್ಮಣನೆಂದೂ ಹೇಳಬಹುದು.
    </p>
    <p> ನಿನಗೆ ಏನೆನ್ನಿಸುತ್ತದೆ, ಅಸ್ಸಲಾಯನ?</p>
    <p>ಇಲ್ಲಿ ಹೆಣ್ಣು ಕುದುರೆಯೊಡನೆ ಕತ್ತೆಯನ್ನು ಕೂಡಿಸಿದರೆನ್ನು; ಆ ಕೂಡಿಕೆಯ ಫಲವಾಗಿ ಮರಿ ಹುಟ್ಟಿತೆನ್ನು; ಆ ಕುದುರೆಯಲ್ಲಿ ಕತ್ತೆಯಿಂದ ಮರಿ ಹುಟ್ಟಿದರೆ,</p>
    <p>ಅದು ತಾಯಿಗೂ ಸದೃಶ, ತಂದೆಗೂ ಸದೃಶ. ಅದನ್ನು ಕುದುರೆ ಎಂದೂ ಹೇಳಬಹುದು; ಕತ್ತೆ ಎಂದೂ ಹೇಳಬಹುದು ಅಲ್ಲವೆ?</p>
    <p> ಆ ಮರಿ, ಭೋ ಗೌತಮರೆ, ಹೇಸರಗತ್ತೆಯಾಗುವುದು. ಇಷ್ಟೇ, ಭೋ ಗೌತಮರೆ, ಇಲ್ಲಿ ನಾನು ಕಾಣುವ ವ್ಯತ್ಯಾಸ. ಇಲ್ಲಿ ಬೇರೆ ಏನೂ ವ್ಯತ್ಯಾಸ ನನಗೆ ಕಾಣಿಸದು.
    </p>
    <p> ನಿನಗೆ ಏನೆನ್ನಿಸುತ್ತದೆ, ಅಸ್ಸಲಾಯನ?</p>
    <p>ಇಲ್ಲಿ ಇಬ್ಬರು ಮಾಣವಕರು, ಸೋದರರಾದ ಭಾತೃಗಳು ಇರುವರೆನ್ನು. ಒಬ್ಬ ಓದಿದವನು, ಪರಿಪೂರ್ಣ; ಒಬ್ಬ ಓದದವನು ಅಪರಿಪೂರ್ಣ.</p>
    <p>ಇವರಿಬ್ಬರಲ್ಲಿ ಯಾರಿಗೆ ಶ್ರಾದ್ಧದಲ್ಲಾಗಲಿ, ಸ್ಥಾಲೀಪಾಕದಲ್ಲಾಗಲಿ, ಯಜ್ಞದಲ್ಲಾಗಲಿ, ಆತಿಥ್ಯದಲ್ಲಾಗಲಿ ಮೊದಲು ಭೋಜನ ಮಾಡಿಸುವರು?</p>
    <p> ಯಾವ ಮಾಣವಕನು ಓದಿದವನಾಗಿ ಪರಿಪೂರ್ಣನೊ ಅವನಿಗೆ ಶ್ರಾದ್ಧದಲ್ಲಾಗಲಿ, ಸ್ಥಾಲೀಪಾಕದಲ್ಲಾಗಲಿ, ಯಜ್ಞದಲ್ಲಾಗಲಿ, ಆತಿಥ್ಯದಲ್ಲಾಗಲಿ ಬ್ರಾಹ್ಮಣರು ಮೊದಲು ಭೋಜನ ಮಾಡಿಸುವರು.</p>
    <p>ಏಕೆಂದರೆ, ಭೋ ಗೌತಮರೆ, ಓದಿಲ್ಲದೆ ಅಪರಿಪೂರ್ಣನಾದವನಿಗೆ ಕೊಟ್ಟಿದ್ದರಿಂದ ಮಹತ್ಫಲವಾಗುವುದೇ?</p>
    <p> ನಿನಗೆ ಏನೆನ್ನಿಸುತ್ತದೆ, ಅಸ್ಸಲಾಯನ?</p>
    <p>ಇಲ್ಲಿ ಇಬ್ಬರು ಮಾಣವಕರು, ಸೋದರರಾದ ಭಾತೃಗಳು ಇರುವರೆನ್ನು; ಒಬ್ಬ ಓದಿದವನು, ಪರಿಪೂರ್ಣ, ದುಶ್ಶೀಲ, ಪಾಪಧರ್ಮಿ, ಒಬ್ಬ ಓದದವನು, ಅಪರಿಪೂರ್ಣ, ಶೀಲವಂತ, ಕಲ್ಯಾಣಧರ್ಮಿ;</p>
    <p>ಇವರಿಬ್ಬರಲ್ಲಿ ಯಾರಿಗೆ ಶ್ರಾದ್ಧದಲ್ಲಾಗಲಿ ಸ್ಥಾಲೀಪಾಕದಲ್ಲಾಗಲಿ, ಯಜ್ಞದಲ್ಲಾಗಲಿ, ಆತಿಥ್ಯದಲ್ಲಾಗಲಿ ಬ್ರಾಹ್ಮಣರು ಮೊದಲು ಭೋಜನ ಮಾಡಿಸುವರು?</p>
    <p> ಯಾವ ಮಾಣವಕನು, ಭೋ ಗೌತಮರೆ, ಓದದೆ ಅಪರಿಪೂರ್ಣನಾಗಿದ್ದರೂ ಶೀಲವಂತನಾಗಿ ಕಲ್ಯಾಣಧರ್ಮಿಯಾಗಿರುವನೋ ಅವನಿಗೆ ಶ್ರಾದ್ಧದಲ್ಲಾಗಲಿ, ಸ್ಥಾಲೀಪಾಕದಲ್ಲಾಗಲಿ, ಯಜ್ಞದಲ್ಲಾಗಲಿ ಆತಿಥ್ಯದಲ್ಲಾಗಲಿ ಬ್ರಾಹ್ಮಣರು ಮೊದಲು ಭೋಜನ ಮಾಡಿಸುವರು.</p>
    <p>ಏಕೆಂದರೆ ಭೋ ಗೌತಮರೆ, ದುಶ್ಶೀಲನಿಗೂ ಪಾಪಧರ್ಮಿಗೂ ಕೊಟ್ಟ ದಾನದಿಂದ ಮಹತ್ಫಲವಾಗುವುದೇ?</p>
    <p> ಹಿಂದೆ ನೀನು ಅಸ್ಸಲಾಯನ, ಜಾತಿಗೆ ಬಂದೆ, ಜಾತಿಯಿಂದ ಹೊರಟು ಮಂತ್ರಕ್ಕೆ ಬಂದೆ; ಮಂತ್ರದಿಂದ ಹೊರಟು ನಾಲ್ಕು ವರ್ಣಗಳಿಗೂ ಯಾವ ಶುದ್ಧಿಯನ್ನು ನಾನು ತಿಳಿಸುತ್ತಿರುವೆನೋ ಅದಕ್ಕೇ ನೀನೂ ತಿರುಗಿಬಂದಿರುವೆ.
    </p>
    <p> ಹೀಗೆ ಹೇಳಲು ಮಾಣವ ಅಸ್ಸಲಾಯನನು ಮೌನವಾಗಿ, ಭ್ರಮೆಗೊಂಡು, ಎದೆಗುಂದಿ, ಮುಖ ತಗ್ಗಿಸಿ, ಒಣಗಿಹೋಗಿ ಅಪ್ರತಿಭನಾಗಿ ಕುಳಿತನು.
    </p>
    <p> 11. ಆಗ, ಮಾಣವ ಅಸ್ಸಲಾಯನನು, ಭ್ರಮೆಗೊಂಡು, ಎದೆಗುಂದಿ, ಮುಖತಗ್ಗಿಸಿ, ಒಣಗಿ ಹೋಗಿ ಅಪ್ರತಿಭನಾದುದನ್ನು ಭಗವಾನರು ತಿಳಿದು, ಮಾಣವ ಅಸ್ಸಲಾಯನನ್ನು ಕುರಿತು ಹೀಗೆಂದರು:
    </p>
    <p> ಹಿಂದೆ ಒಮ್ಮೆ, ಅಸ್ಸಲಾಯನ, ಏಳುಜನ ಬ್ರಾಹ್ಮಣ ಋಷಿಗಳಲ್ಲಿ ಅರಣ್ಯಾಯತನದ ಪರ್ಣಕುಟಿಗಳಲ್ಲಿ ಇದ್ದವರಲ್ಲಿ, ಬ್ರಾಹ್ಮಣರೇ ಶ್ರೇಷ್ಠವರ್ಣ... ಬ್ರಾಹ್ಮಣರೇ ಬ್ರಹ್ಮನ ಪುತ್ರರು... ಎಂಬ ಈ ರೀತಿಯ ಪಾಪದೃಷ್ಟಿ ಹುಟ್ಟಿತು. ಇದನ್ನು, ಅಸ್ಸಲಾಯನ,</p>
    <p>ಅಸಿತ ದೇವಲ ಋಷಿಯು ಕೇಳಿದನು.</p>
    <p>ಆಗ ಅಸ್ಸಲಾಯನ, ಅಸಿತ ದೇವಲ ಋಷಿಯು ಕೂದಲು ಗಡ್ಡಗಳನ್ನು ಸರಿಪಡಿಸಿಕೊಂಡು, ತೆಳುಗೆಂಪಿನ ಬಣ್ಣದ ಬಟ್ಟೆಗಳನ್ನು ಧರಿಸಿಕೊಂಡು, ಬಲವಾದ ಪಾದರಕ್ಷೆಗಳನ್ನು ಏರಿ, ಚಿನ್ನದ ದಂಡವನ್ನು ಹಿಡಿದು, ಏಳ್ವರು ಬ್ರಾಹ್ಮಣ ಋಷಿಗಳ ಆಶ್ರಮದಲ್ಲಿ ಪ್ರತ್ಯಕ್ಷನಾದನು.</p>
    <p>ಆಗ, ಅಸ್ಸಲಾಯನ, ಅಸಿತ ದೇವಲ ಋಷಿ ಆ ಏಳುಜನ ಬ್ರಾಹ್ಮಣ ಋಷಿಗಳ ಆಶ್ರಮ ಪ್ರಾಂತದಲ್ಲಿ ತಿರುಗಾಡುತ್ತ </p>
    <p>ಈ ಪೂಜ್ಯರಾದ ಬ್ರಾಹ್ಮಣ ಋಷಿಗಳು ಎಲ್ಲಿ ಹೋದರು? ಎಂದನು. ಆಗ ಅಸ್ಸಲಾಯನ, ಏಳುಜನ ಬ್ರಾಹ್ಮಣ ಋಷಿಗಳಿಗೆ ಯಾರಿವನು?</p>
    <p>ದನಕಾಯುವವನ ಹಾಗೆ ಏಳುಜನ ಬ್ರಾಹ್ಮಣ ಋಷಿಗಳ ಆಶ್ರಮ ಪ್ರದೇಶದಲ್ಲಿ ಶತಪಥ ಸುತ್ತುತ್ತಾ- ಈ ಬ್ರಾಹ್ಮಣ ಋಷಿಗಳು ಎಲ್ಲಿ ಹೋಗಿರುವರು? ಎಲ್ಲಿ ಹೋಗಿರುವರು? ಎನ್ನುವವನು.</p>
    <p>ಇವನಿಗೆ ಅಭಿಶಾಪ ಇಡೋಣ ಎನ್ನಿಸಿತು.</p>
    <p>ಆಗ ಅಸ್ಸಲಾಯನ, ಏಳ್ವರು ಬ್ರಾಹ್ಮಣ ಋಷಿಗಳು ಹಾಳು ಭಸ್ಮವಾಗಿ ಹೋಗು! ಎಂದು ಅಸಿತ ದೇವಲ ಋಷಿಗೆ ಅಭಿಶಾಪವಿಟ್ಟರು.</p>
    <p>ಅಸ್ಸಲಾಯನ, ಎಷ್ಟೆಷ್ಟು ಸಪ್ತ ಬ್ರಾಹ್ಮಣ ಋಷಿಗಳು ಅಸಿತ ದೇವಲ ಋಷಿಗೆ ಅಭಿಶಾಪವಿಟ್ಟರೋ ಅಷ್ಟಷ್ಟೂ ಅಸಿತ ದೇವಲ ಋಷಿಗೆ ಇನ್ನಷ್ಟು ರೂಪವಂತನಾದನು, ಇನ್ನಷ್ಟು ನೋಡತಕ್ಕವನಾದನು, ಇನ್ನಷ್ಟು ಪ್ರಸನ್ನನಾದನು.</p>
    <p>ಆಗ ಅಸ್ಸಲಾಯನ, ಸಪ್ತ ಬ್ರಾಹ್ಮಣ ಋಷಿಗಳಿಗೆ ನಮ್ಮ ತಪ್ಪಸ್ಸು ವ್ಯರ್ಥ ಬ್ರಹ್ಮಚರ್ಯ ಫಲವಿಲ್ಲ;</p>
    <p>ಹಿಂದೆ ನಾವು ಹಾಳು ಭಸ್ಮವಾಗು ಎಂದು ಶಪಿಸಿದ್ದೇವೆ, ಭಸ್ಮವಾಗಿದ್ದಾರೆ.</p>
    <p>ಆದರೆ ಇವನಾದರೋ ಅಭಿಶಾಪ ಇಟ್ಟ ಹಾಗೆಲ್ಲಾ ರೂಪವಂತನಾಗುತ್ತಾನೆ, ನೋಡತಕ್ಕವನಾಗುತ್ತಾನೆ, ಪ್ರಸನ್ನನಾಗುತ್ತಾನೆ ಎಂದು ಎನ್ನಿಸಿತು. </p>
    <p> ಆಗ ಅಸಿತನು ನಿಮ್ಮ ತಪಸ್ಸು ವ್ಯರ್ಥವಲ್ಲ. ಬ್ರಹ್ಮಚರ್ಯ ಫಲವಿಲ್ಲದಲ್ಲ. ಆದರೆ ನನ್ನನ್ನು ಕುರಿತು ನಿಮ್ಮ ಮನಸ್ಸಿನಲ್ಲಿರುವ ಕೆಟ್ಟುದನ್ನು ತೊರೆದುಬಿಡಿ ಎಂದನು.
    </p>
    <p> ಮನಸ್ಸಿನಲ್ಲಾದ ಕೆಟ್ಟುದನ್ನು ತೊರೆಯುವೆವು. ತಾವು ಯಾರು?
    </p>
    <p> ತಾವು ಅಸಿತ ದೇವಲ ಋಷಿಯೆಂದು ಕೇಳಿರುವಿರಾ?
    </p>
    <p> ಹೌದು, ಭೋ.
    </p>
    <p> ಅವನೇ ನಾನು, ಭೋ.
    </p>
    <p> 12. ಆಗ ಅಸ್ಸಲಾಯನ, ಸಪ್ತ ಬ್ರಾಹ್ಮಣ ಋಷಿಗಳು ಅಸಿತ ದೇವಲ ಋಷಿಯನ್ನು ಅಭಿವಂದಿಸಲು ಬಳಿಸಾರಿದರು.</p>
    <p>ಆಗ, ಅಸ್ಸಲಾಯನ, ಅಸಿತ ದೇವಲ ಋಷಿ ಸಪ್ತ ಬ್ರಾಹ್ಮಣ ಋಷಿಗಳನ್ನು ಕುರಿತು ಭೋ! ಸಪ್ತ ಬ್ರಾಹ್ಮಣ ಋಷಿಗಳ ಅರಣ್ಯಾಯತನದ ಪರ್ಣಕುಟಿಗಳಲ್ಲಿ ಸೇರಿ ಬ್ರಾಹ್ಮಣರೇ, ಶ್ರೇಷ್ಠ ವರ್ಣ... ಬ್ರಾಹ್ಮಣರೇ ಬ್ರಹ್ಮನ ಪುತ್ರರು... ಎಂಬ ಈ ರೀತಿಯ ಪಾಪದೃಷ್ಟಿಯನ್ನು ಪಡೆದಿದ್ದಾರೆಂದು ನಾನು ಕೇಳಿದ್ದೇನೆ ಎಂದನು. </p>
    <p> ಹೌದು ಭೋ.
    </p>
    <p> ನಿಮ್ಮನ್ನು ಹೆತ್ತತಾಯಿ ಬ್ರಾಹ್ಮಣನನ್ನೇ ಸೇರಿದರು, ಅಬ್ರಾಹ್ಮಣನನ್ನು ಅಲ್ಲ ಎಂದು ನೀವು ಬಲ್ಲಿರಾ?
    </p>
    <p> ಇಲ್ಲ, ತಿಳಿಯದು ಭೋ.
    </p>
    <p> ಅಥವಾ ನಿಮ್ಮ ಹೆತ್ತತಾಯಿಯ ತಾಯಿ, ಏಳು ಮಾತಾಮಹಯುಗಗಳವರೆಗೂ ಬ್ರಾಹ್ಮಣನನ್ನೇ ಸೇರಿದರು, ಅಬ್ರಾಹ್ಮಣನನ್ನು ಅಲ್ಲ ಎಂದು ನೀವು ಬಲ್ಲಿರಾ?
    </p>
    <p> ಇಲ್ಲ, ತಿಳಿಯದು ಭೋ.
    </p>
    <p> ಅಥವಾ ನಿಮ್ಮ ಹೆತ್ತ ತಂದೆ ಬ್ರಾಹ್ಮಣಿಯನ್ನೇ ಸೇರಿದರು, ಅಬ್ರಾಹ್ಮಣಿಯನ್ನು ಅಲ್ಲ ಎಂದು ನೀವು ಬಲ್ಲಿರಾ?
    </p>
    <p> ಇಲ್ಲ, ತಿಳಿಯದು, ಭೋ.
    </p>
    <p> ಅಥವಾ ನಿಮ್ಮ ಹೆತ್ತ ತಂದೆಯ ತಂದೆ ಏಳು ಪಿತಾಮಹಯುಗಗಳವರೆಗೂ ಬ್ರಾಹ್ಮಣಿಯನ್ನೇ ಸೇರಿದರು, ಅಬ್ರಾಹ್ಮಣಿಯನ್ನು ಅಲ್ಲ ಎಂದು ನೀವು ಬಲ್ಲಿರಾ?
    </p>
    <p> ಇಲ್ಲ, ತಿಳಿಯದು ಭೋ.
    </p>
    <p> ಗರ್ಭ ಹೇಗೆ ಉಂಟಾಗುತ್ತದೆ ಎಂಬುದನ್ನು ನೀವು ತಿಳಿದಿರುವಿರಾ?
    </p>
    <p> ಗರ್ಭ ಹೇಗೆ ಉಂಟಾಗುತ್ತದೆ ಎಂಬುದನ್ನು ನಾವು ತಿಳಿದಿದ್ದೇವೆ, ಭೋ. ಇಲ್ಲಿ ತಂದೆ-ತಾಯಿಗಳು ಒಟ್ಟುಕೂಡುತ್ತಾರೆ, ತಾಯಿ ಋತುವುಳ್ಳವಳಾಗುತ್ತಾಳೆ. ಗಂಧರ್ವ (= ಜನ್ಮನಕ್ಷತ್ರದ ದೈವ) ಎದುರಿಗಿರುತ್ತಾನೆ, ಹೀಗೆ ಮೂರು ಒಟ್ಟಿಗೆ ಕೂಡಿ ಗರ್ಭವು ಉಂಟಾಗುತ್ತದೆ.
    </p>
    <p> ಆ ಗಂಧರ್ವ ಕ್ಷತ್ರಿಯನೋ, ಬ್ರಾಹ್ಮಣನೋ, ವೈಶ್ಯನೋ, ಶೂದ್ರನೋ ಎಂಬುದನ್ನು ತಾವು ತಿಳಿದಿರುವಿರೇನು?
    </p>
    <p> ಆ ಗಂಧರ್ವನು ಕ್ಷತ್ರಿಯನೋ, ಬ್ರಾಹ್ಮಣನೋ, ವೈಶ್ಯನೋ, ಶೂದ್ರನೋ ಎಂಬುದನ್ನು ನಾವು ತಿಳಿದಿಲ್ಲ, ಭೋ.
    </p>
    <p> ಹಾಗಾದರೆ, ಭೋ, ನೀವು ಯಾರಾಗುವಿರಿ ಎಂಬುದನ್ನು ತಿಳಿದಿರುವಿರಾ?
    </p>
    <p> ಹಾಗಾದರೆ ಭೋ, ನಾವು ಯಾರಾಗುವೆವು ಎಂಬುದನ್ನು ನಾವು ತಿಳಿಯೆವು.
    </p>
    <p> ಹೀಗೆ ಅಸ್ಸಲಾಯನ, ಆ ಸಪ್ತ ಬ್ರಾಹ್ಮಣ ಋಷಿಗಳ ಜಾತಿವಾದವನ್ನು ಬಿಡದೆ ಹಿಡಿದು, ಚೆನ್ನಾಗಿ ಚರ್ಚಿಸಿ, ಅಸಿತ ದೇವಲ ಋಷಿ ಪರೀಕ್ಷೆ ಮಾಡಿದಾಗ ಅವರು ಅವನಿಗೆ ಉತ್ತರ ಕೊಡಲಾರದೆ ಹೋದರು. ಹೀಗಿರುವಾಗ ಅವರನ್ನು ಆಚಾರ್ಯರನ್ನಾಗಿ ಹೊಂದಿ ಅವರ ಹವಿಸ್ಸಿನ ಸೌಟನ್ನು ಹಿಡಿಯಲು ಕೂಡ ಪೂರ್ಣವಲ್ಲದ ನೀನು, ನಾನು ನಿನ್ನ ಜಾತಿವಾದವನ್ನು ಬಿಡದೆ ಹಿಡಿದು, ಚೆನ್ನಾಗಿ ಚರ್ಚಿಸಿ, ಪರೀಕ್ಷೆ ಮಾಡಿದಾಗ ನನಗೆ ನೀನು ಉತ್ತರ ಕೊಡಬಲ್ಲೆಯ?
    </p>
    <p> ಹೀಗೆ ಹೇಳಲು ಮಾಣವ ಅಸ್ಸಲಾಯನನು ಬಲು ಸೊಗಸು, ಭೋ ಗೌತಮರೆ. ಬಲು ಸೊಗಸು ಭೋ ಗೌತಮರೆ. ಇಂದಿನಿಂದ ಜೀವವಿರುವವರೆಗೂ ಶರಣಾಗತನಾದ ಉಪಾಸಕನೆಂದು ಪೂಜ್ಯ ಗೌತಮರು ನನ್ನನ್ನು ಸ್ವೀಕರಿಸಲಿ ಎಂದು ಭಗವಾನರಿಗೆ ಹೇಳಿದನು.
    </p>
    <h2>ಇಲ್ಲಿಗೆ ಅಸ್ಸಲಾಯನ ಸುತ್ತ ಮುಗಿಯಿತು </h2>
    <footer>
      <p>First published in <cite class='book' translate='no'>Kannada Tipitaka Granthamale - Majjhima Nikāya</cite> (Bhagavan Buddha Theravada Buddhist University, <span class='publication-date'>2012</span>)</p>
      <p>Translated from the Pali by <span class='author'>Molakalmuru Srinivasamurthy</span>.</p>
      <p>ಅನುವಾದಕ: ಮೊಳಕಾಲ್ಕೂರು ಶ್ರೀನಿವಾಸಮೂರ್ತಿ</p>
      <p>ಪ್ರಧಾನ ಸಂಪಾದಕರು: ಪೂಜ್ಯ ಶ್ರೀ ಆಚಾರ್ಯ ಬುದ್ಧರಕ್ಖಿತ, ಅಭಿಧಜ ಅಗ್ಗಮಹಾ ಸದ್ಧಮ್ಮ ಜೋತಿಕ, ಡಿ.ಲಿಟ್</p>
      <address>ಪ್ರಕಾಶನ ವಿಭಾಗ<br>
        ಭಗವಾನ್ ಬುದ್ಧ ಪಾಳಿ ಮತ್ತು ಥೇರವಾದ ಬೌದ್ಧ ವಿಶ್ವವಿದ್ಯಾಲಯ<br>
        ಬುದ್ಧ ವಚನ ಟ್ರಸ್ಟ್<br>
        ಮಹಾ ಬೋಧಿ ಸೊಸೈಟಿ<br>
        14, ಕಾಳಿದಾಸ ಮಾರ್ಗ<br>
        ಗಾಂಧಿನಗರ, ಬೆಂಗಳೂರು-560 009<br>
        ದೂರವಾಣಿ : 080-22250684<br>
        ಫ್ಯಾಕ್ಸ್ : 080-22264438<br></address>
      <p>Email: books@mahabodhi.info</p>
      <p><a href='http://www.mahabodhi.info'>www.mahabodhi.info</a></p>
      <p>© ಬುದ್ಧ ವಚನ ಟ್ರಸ್ಟ್, ಮಹಾ ಬೋಧಿ ಸೊಸೈಟಿ ಮೇ 2012</p>
      <p>Permission to publish was kindly granted by Bhikkhu Ananda</p>
      <p>Digital files provided by Aneesh Bodh</p>
      <p>Prepared for SuttaCentral by <span class='editor'>Venugopal N.V.</span>.</p>
    </footer>
  </article>
</body>

</html>