<!DOCTYPE html>
<html>

<head>
  <meta charset='UTF-8'>
  <meta name='author' content='Molakalmuru Srinivasamurthy'>
  <title>MN 91: ಬ್ರಹ್ಮಾಯು ಸುತ್ತ-ಮೊಳಕಾಲ್ಕೂರು ಶ್ರೀನಿವಾಸಮೂರ್ತಿ</title>
</head>

<body>
  <article id='mn91' lang='kan'>
    <header>
      <ul>
        <li class='nikaya'>ಮಜ್ಝಿಮನಿಕಾಯ</li>
        <li class='vagga' lang='pli' translate='no'>ಬ್ರಾಹ್ಮಣ ವರ್ಗ</li>
      </ul>
      <h1 class='sutta-title'>91. ಬ್ರಹ್ಮಾಯು ಸುತ್ತ</h1>
    </header>
    <h2>ಬ್ರಹ್ಮಾಯು ಸುತ್ತ
    </h2>
    <p> 1. ನಾನು ಹೀಗೆ ಕೇಳಿದ್ದೇನೆ. ಒಂದು ಸಮಯದಲ್ಲಿ ಭಗವಾನರು ವಿದೇಹ ರಾಜ್ಯದಲ್ಲಿ ತಮ್ಮ ಐದುನೂರು ಭಿಕ್ಖುಗಳೊಡನೆ ಸಂಚರಿಸುತ್ತಿದ್ದರು.
    </p>
    <p> ಆ ಸಂದರ್ಭದಲ್ಲಿ ಬ್ರಾಹ್ಮಣ ಬ್ರಹ್ಮಾಯುವು ಮಿಥಿಲೆಯಲ್ಲಿ ವಾಸಮಾಡುತ್ತಿದ್ದನು. ಅವನು ಜೀರ್ಣವಾಗಿದ್ದನು, ವೃದ್ಧನಾಗಿದ್ದನು, ವಯಸ್ಸಿನಿಂದ ಭಾರವಾಗಿದ್ದನು, ಬದುಕಿನಲ್ಲಿ ಬಹಳ ಮುಂದುವರಿದು ಕೊನೆಯ ಹಂತಕ್ಕೆ ಬಂದಿದ್ದನು; ಅವನು ತನ್ನ ನೂರ ಇಪ್ಪತ್ತನೆಯ ವಯಸ್ಸಿನಲ್ಲಿದ್ದನು. ಅವನು ನಿಘಂಟು, ಕೇಟುಭ, ಅಕ್ಷರ ಪ್ರಭೇದಗಳು ಮತ್ತು ಐದನೆಯದಾಗಿ ಇತಿಹಾಸದೊಡನೆ ಮೂರು ವೇದಗಳನ್ನು ಬಲ್ಲವನು; ವೇದಗಳ ಪಾಠವನ್ನು ಬಲ್ಲವನು, ಲೋಕಾಯತವನ್ನು ಮತ್ತು ಮಹಾಪುರುಷ ಲಕ್ಷಣಗಳನ್ನು ಚೆನ್ನಾಗಿ ತಿಳಿದವನಾಗಿದ್ದನು76.
    </p>
    <p> ಬ್ರಾಹ್ಮಣ ಬ್ರಹ್ಮಾಯುವು ಹೀಗೆ ಕೇಳಲ್ಪಟ್ಟನು:</p>
    <p>ಶಾಕ್ಯ ಪುತ್ರರಾದ ಸಮಣ ಗೌತಮರು ಶಾಕ್ಯ ಕುಲದ ಪಬ್ಬಜಿತರು. ಇವರು ವಿದೇಹ ರಾಜ್ಯದಲ್ಲಿ ತಮ್ಮ ಐದುನೂರು ಭಿಕ್ಖುಗಳ ಭಿಕ್ಖು ಸಂಘದಲ್ಲಿ ಸಂಚರಿಸುತ್ತಿದ್ದಾರೆ.</p>
    <p>ಈ ಪೂಜ್ಯ ಗೌತಮರ ಬಗ್ಗೆ ಒಳ್ಳೆಯ ವದಂತಿಯೊಂದು ಹಬ್ಬಿದೆ: ಭಗವಾನರು ಅರಹಂತರು, ಸಮ್ಮಾಸಂಬುದ್ಧರು, ವಿದ್ಯಾಚರಣ ಸಂಪನ್ನರು ಸುಗತರು ಲೋಕ ಜ್ಞಾನಿಗಳು, ವ್ಯಕ್ತಿಗಳನ್ನು ಪಳಗಿಸುವ ಅಸಮಾನ ಮಾರ್ಗದರ್ಶಿಗಳು. ದೇವತೆಗಳ ಹಾಗು ಮಾನವರ ಗುರುಗಳು, ಭಗವಂತರು ಮತ್ತು ಬುದ್ಧರು. ತಮ್ಮ ಸ್ವಯಂ ಅಭಿಜ್ಞಾನದಿಂದ ಈ ಲೋಕದ ದೇವತೆಗಳನ್ನು, ಮಾರರನ್ನು, ಬ್ರಹ್ಮರನ್ನು, ಸಮಣರನ್ನು ಬ್ರಾಹ್ಮಣರನ್ನು ಪ್ರಜೆಗಳನ್ನು ರಾಜರನ್ನು ಅರಿತಿದ್ದಾರೆ.</p>
    <p>ಯಾವ ಧರ್ಮವು ಆದಿಯಲ್ಲಿ ಮಧ್ಯದಲ್ಲಿ ಮತ್ತು ಅಂತ್ಯದಲ್ಲಿ ಕಲ್ಯಾಣದಿಂದ ಕೂಡಿದೆಯೋ ಅಂತಹ ಧರ್ಮವನ್ನು ಅರ್ಥ ವ್ಯಂಜನಗಳಿಂದ ಬೋಧಿಸಿ ಪರಿಪೂರ್ಣವೂ ಪರಿಶುದ್ಧವೂ ಆದ ಬ್ರಹ್ಮಚರ್ಯ (ಪವಿತ್ರ) ಜೀವನವನ್ನು ಪ್ರಕಾಶಿಸುವಂತವರು.</p>
    <p>ಈಗ ಅಂತಹ ಅರಹಂತರನ್ನು ನೋಡುವುದು ಒಳ್ಳೆಯದು.</p>
    <p> 2. ಆ ಸಮಯದಲ್ಲಿ ಬ್ರಾಹ್ಮಣ ಬ್ರಹ್ಮಾಯುವಿನ ಬಳಿ ಉತ್ತರ ಎಂಬ ಹೆಸರಿನ ಒಬ್ಬ ಬ್ರಾಹ್ಮಣ ಮಾಣವ (ವಿದ್ಯಾರ್ಥಿ) ನಿದ್ದನು. ಅವನು ನಿಘಂಟು... ಲೋಕಾಯತವನ್ನು ಮತ್ತು ಮಹಾಪುರುಷ ಲಕ್ಷಣಗಳನ್ನು ಚೆನ್ನಾಗಿ ತಿಳಿದವನಾಗಿದ್ದನು.</p>
    <p>ಬ್ರಾಹ್ಮಣ ಬ್ರಹ್ಮಾಯುವು ಉತ್ತರ ಮಾಣವನಿಗೆ ಹೇಳಿದನು: ನನ್ನ ಪ್ರಿಯ ಉತ್ತರ, ಶಾಕ್ಯಪುತ್ರರಾದ ಸಮಣ ಗೌತಮರು ಶಾಕ್ಯ ಕುಲದ ಪರಿಬ್ಬಾಜಕರು; ಅವರು ತಮ್ಮ ಐದುನೂರು ಸಂಖ್ಯೆಯ ಭಿಕ್ಖುಗಳುಳ್ಳ ಭಿಕ್ಖು ಸಂಘದೊಂದಿಗೆ ವಿದೇಹ ರಾಜ್ಯದಲ್ಲಿ ಸಂಚರಿಸುತ್ತಿದ್ದಾರೆ... ಅಂತಹ ಅರಹಂತರನ್ನು ನೋಡುವುದಕ್ಕೆ ಇದು ಸುಸಮಯ.</p>
    <p>ಬಾ, ನನ್ನ ಪ್ರಿಯ ಉತ್ತರ, ನೀನು ಸಮಣ ಗೌತಮರಲ್ಲಿ ಹೋಗಿ ಅವರ ಬಗ್ಗೆ ಯಾವ ವದಂತಿಯು ಹಬ್ಬಿದೆ ಅದು ಸರಿಯೋ ತಪ್ಪೋ ಎಂಬುದನ್ನು ಮತ್ತು ಸಮಣ ಗೌತಮರು ಹಾಗೆ ಇರುವರೋ ಇಲ್ಲವೊ ಎಂಬುದನ್ನು ಕಂಡುಹಿಡಿಯಬೇಕು.</p>
    <p>ಹೀಗೆ ಪೂಜ್ಯ ಗೌತಮರ ಬಗ್ಗೆ ನಾವು ನಿನ್ನ ಮೂಲಕ ತಿಳಿಯಬೇಕಾಗಿದೆ.</p>
    <p> ಪೂಜ್ಯ ಗೌತಮರ ಬಗ್ಗೆ ಹಬ್ಬಿರುವ ವದಂತಿಯು ಸರಿಯೋ, ತಪ್ಪೋ ಎಂಬುದನ್ನು ಮತ್ತು ಪೂಜ್ಯ ಗೌತಮರು ಹಾಗೆ ಇರುವರೋ ಇಲ್ಲವೋ ಎಂಬುದನ್ನು ಹೇಗೆ ಅರಿಯಬೇಕು, ಗುರುಗಳೇ?
    </p>
    <p> ನನ್ನ ಪ್ರಿಯ ಉತ್ತರ, ಮಹಾಪುರುಷನ ಮೂವತ್ತೆರಡು ಲಕ್ಷಣಗಳು ನಮ್ಮ ಮಂತ್ರಗಳಲ್ಲಿ ಬಂದಿವೆ. ಯಾರು ಮೂವತ್ತೆರಡು ಲಕ್ಷಣಗಳನ್ನು ಹೊಂದಿದ ಮಹಾಪುರುಷನಾಗಿರುತ್ತಾನೊ ಅವನು ಎರಡರಲ್ಲಿ ಒಂದಾಗಿರುತ್ತಾನೆ77.</p>
    <p>ಅವನು ಮನೆಯಲ್ಲಿಯೇ ಉಳಿದುಕೊಂಡರೆ ಧಾರ್ಮಿಕನೂ ಧರ್ಮರಾಜನೂ ನಾಲ್ಕು ದಿಕ್ಕುಗಳವರೆಗೂ ಹಬ್ಬಿರುವ ಭೂಮಿಯನ್ನು ಜಯಿಸಿದವನೂ, ಜನಪದಗಳನ್ನು ರಕ್ಷಿಸುವವನೂ, ಸಪ್ತ ರತ್ನಗಳನ್ನು ಪಡೆದಿರುವ ಚಕ್ರವರ್ತಿಯೂ ಆಗುತ್ತಾನೆ.</p>
    <p>ಆ ಸಪ್ತರತ್ನಗಳು ಯಾವುವೆಂದರೆ</p>
    <p>ಚಕ್ರರತ್ನ, ಹಸ್ತಿರತ್ನ, ಅಶ್ವರತ್ನ, ಮಣಿರತ್ನ, ಸ್ತ್ರೀರತ್ನ, ಗೃಹಪತಿರತ್ನ ಮತ್ತು ನಾಯಕರತ್ನ78.</p>
    <p>ಶೂರರೂ ವೀರರೂ ಪರಸೇನೆಗಳನ್ನು ಮರ್ದಿಸುವವರೂ ಆದ ಸಹಸ್ರಕ್ಕೂ ಮೀರಿದ ಪುತ್ರರು ಅವನಿಗಿರುತ್ತಾರೆ. </p>
    <p>ದಂಡ ಶಾಸ್ತ್ರಗಳಾವುವೂ ಇಲ್ಲದೆ ಸಾಗರ ಪರ್ಯಂತವಿರುವ ಈ ಪೃಥ್ವಿಯನ್ನು ಧರ್ಮದಿಂದಲೇ ಜಯಿಸಿ ಧರ್ಮಚಕ್ರವರ್ತಿಯಾಗಿ ಅವನು ವಿರಾಜಿಸುತ್ತಾನೆ.</p>
    <p>ಹಾಗಲ್ಲದೆ ಅವನು ಮನೆಯನ್ನು ತೊರೆದು ಪಬ್ಬಜಿತನಾದರೆ ಅರಹಂತನೂ ಸಮ್ಮಾಸಂಬುದ್ಧನೂ ಆಗಿ ಲೋಕದಲ್ಲಿನ ಅಜ್ಞಾನವನ್ನು ತೊಡೆದು ಹಾಕುತ್ತಾನೆ. ಆತನು ಇವೆರಡಲ್ಲದೆ ಮತ್ತಾವುದೂ ಆಗುವುದಿಲ್ಲ. ಆದರೆ, ನನ್ನ ಪ್ರಿಯ ಉತ್ತರ, ನಾನು ಮಂತ್ರದಾತ, ನೀನು ಮಂತ್ರ ಸ್ವೀಕೃತನು ಮಾತ್ರ.</p>
    <p> 3. ಹೌದು ಆಚಾರ್ಯರೆ ಎಂದು ಮಾಣವನು ಉತ್ತರಿಸಿದ. ಆನಂತರ ತನ್ನ ಆಸನದಿಂದ ಎದ್ದು ಬ್ರಾಹ್ಮಣ ಬ್ರಹ್ಮಾಯುವಿಗೆ ಗೌರವವನ್ನು ಸಲ್ಲಿಸಿ ಪ್ರದಕ್ಷಿಣೆ ಹಾಕಿ ಭಗವಾನರು ಇರುವ ವಿದೇಹ ಪ್ರಾಂತ್ಯಕ್ಕೆ ತೆರಳಿದನು.</p>
    <p>ಹಂತಹಂತವಾಗಿ ಪ್ರಯಾಣ ಬೆಳೆಸುತ್ತ ಭಗವಾನರಿದ್ದೆಡೆಗೆ ಬಂದು ಗೌರವವನ್ನು ಸಲ್ಲಿಸಿ,</p>
    <p>ಸೌಹಾರ್ದದ ಮಾತುಕತೆಗಳು ಮುಗಿದಮೇಲೆ ಒಂದು ಪಕ್ಕದಲ್ಲಿ ಕುಳಿತು ಮಹಾ ಪುರುಷನ ಲಕ್ಷಣಗಳು ಭಗವಾನರ ಮೇಲೆ ಇದೆಯೇ ಎಂದು ಗಮನಿಸುತ್ತಾ ಹೋದ. </p>
    <p>ಮೂವತ್ತೆರಡು ಲಕ್ಷಣಗಳ ಪೈಕಿ ಹೆಚ್ಚು-ಕಮ್ಮಿ ಮೂವತ್ತು ಲಕ್ಷಣಗಳನ್ನು ಕಂಡ;</p>
    <p>ಗುಹ್ಯವಸ್ತುವು ಕೋಶದಿಂದ ಆವೃತವಾಗಿರುವುದು ಮತ್ತು ಉದ್ದನೆಯ ನಾಲಗೆ-ಈ ಎರಡು ಲಕ್ಷಣಗಳ ಬಗ್ಗೆ ಅನುಮಾನ ಮತ್ತು ಅನಿಶ್ಚಯತೆ ಇತ್ತು. ಆ ಬಗ್ಗೆ ಏನು ಮಾಡಬೇಕೆಂದು ಮನಸ್ಸಿಗೆ ತೋಚಲಿಲ್ಲ.</p>
    <p> ಆಗ ಭಗವಾನರಿಗೆ ಹೀಗೆ ಅರಿವಿಗೆ ಬಂತು:</p>
    <p>ಈ ಬ್ರಾಹ್ಮಣ ಮಾಣವ ಉತ್ತರನು ಹೆಚ್ಚು ಕಮ್ಮಿ ಮೂವತ್ತೆರಡು ಲಕ್ಷಣಗಳ ಪೈಕಿ ಎರಡು ಹೊರತುಪಡಿಸಿ ಎಲ್ಲ ಮಹಾಪುರುಷ ಲಕ್ಷಣಗಳನ್ನು ನನ್ನಲ್ಲಿ ಕಂಡಿದ್ದಾನೆ.</p>
    <p>ಗುಹ್ಯ ವಸ್ತುವು ಕೋಶದಿಂದ ಆವೃತವಾಗಿರುವುದು ಮತ್ತು ದೊಡ್ಡ ನಾಲಗೆ ಈ ಎರಡು ಲಕ್ಷಣಗಳ ಬಗ್ಗೆ ಅನುಮಾನ ಮತ್ತು ಅನಿಶ್ಚಯತೆ ಇವನಿಗಿದೆ; ಆ ಬಗ್ಗೆ ಏನು ಮಾಡಬೇಕೆಂದು ಇವನ ಮನಸ್ಸಿಗೆ ತೋಚುತ್ತಿಲ್ಲ.</p>
    <p> ಆಗ ಭಗವಾನರು ತಮ್ಮ ಅಸಾಮಾನ್ಯ ಶಕ್ತಿಯಿಂದ ಬ್ರಾಹ್ಮಣ ಮಾಣವ ಉತ್ತರನು ಗುಹ್ಯವಸ್ತುವು ಕೋಶದಿಂದ ಆವೃತವಾಗಿರುವುದನ್ನು ನೋಡುವಂತೆ ಮಾಡಿದರು79.</p>
    <p>ಆನಂತರದಲ್ಲಿ ಭಗವಾನರು ತಮ್ಮ ನಾಲಗೆಯನ್ನು ಮುಂದಕ್ಕೆ ಚಾಚಿ ಎರಡೂ ಕಿವಿಗಳನ್ನು ಮತ್ತು ಮೂಗಿನ ಹೊಳ್ಳೆಗಳನ್ನು ನಂತರದಲ್ಲಿ ನಾಲಗೆಯಿಂದ ಇಡೀ ಹಣೆಯನ್ನು ಮುಟ್ಟಿದರು. ಹೀಗೆ ಹಲವಾರುಬಾರಿ ಮಾಡಿದರು.</p>
    <p> ಬ್ರಾಹ್ಮಣ ಮಾಣವ ಉತ್ತರನು ಹೀಗೆ ಆಲೋಚಿಸಿದನು:</p>
    <p>ಸಮಣ ಗೌತಮರು ಮಹಾಪುರುಷನ ಮೂವತ್ತೆರಡು ಲಕ್ಷಣಗಳನ್ನು ಹೊಂದಿದ್ದಾರೆ.</p>
    <p>ಒಂದುವೇಳೆ ನಾನು ಸಮಣ ಗೌತಮರನ್ನು ಹಿಂಬಾಲಿಸಿ ಅವರ ಇರಿಯಾಪಥವನ್ನು (ನಡೆದಾಡುವ, ನಿಲ್ಲುವ, ಕುಳಿತುಕೊಳ್ಳು ಮತ್ತು ಮಲಗುವ ಭಂಗಿಗಳು) ಗಮನಿಸಿದರೆ ಹೇಗೆ?</p>
    <p> 4. ಹೀಗೆ ಬ್ರಾಹ್ಮಣ ಮಾಣವನು ಭಗವಾನರನ್ನು ಎಡೆಬಿಡದೆ ಏಳು ತಿಂಗಳಕಾಲ ಹಿಂಬಾಲಿಸಿದನು.</p>
    <p>ಏಳು ತಿಂಗಳ ಕಾಲ ವಿದೇಹ ಪ್ರಾಂತ್ಯದಲ್ಲಿ ತಿರುಗಾಡಿದ ನಂತರ ಮಾಣವನು ಬ್ರಾಹ್ಮಣ ಬ್ರಹ್ಮಾಯುವು ಇದ್ದಲ್ಲಿಗೆ ಪ್ರಯಾಣ ಬೆಳೆಸಿದನು.</p>
    <p>ಅಲ್ಲಿಗೆ ಬಂದಮೇಲೆ ಮಾಣವನು ಬ್ರಹ್ಮಾಯುವಿಗೆ ಗೌರವ ಸಲ್ಲಿಸಿ ಒಂದು ಪಕ್ಕದಲ್ಲಿ ಕುಳಿತನು. ಆನಂತರದಲ್ಲಿ ಬ್ರಾಹ್ಮಣ ಬ್ರಹ್ಮಾಯುವು ಹೀಗೆ ಕೇಳಿದನು:</p>
    <p>ನನ್ನ ಪ್ರಿಯ ಉತ್ತರ, ಪೂಜ್ಯ ಗೌತಮರ ಬಗ್ಗೆ ಯಾವ ವದಂತಿಯು ಹರಡಿತ್ತು, ಅದು ಸತ್ಯವೋ ಅಸತ್ಯವೋ? ಪೂಜ್ಯ ಗೌತಮರು ಅಂತಹವರೇ ಅಥವಾ ಅನ್ಯರೇ?</p>
    <p> ಪೂಜ್ಯ ಗೌತಮರ ಬಗ್ಗೆ ಯಾವ ವದಂತಿಯು ಹರಡಿತ್ತೋ ಅದು ಸತ್ಯ. ಅಸತ್ಯವಲ್ಲ; ಮತ್ತು ಪೂಜ್ಯ ಗೌತಮರು ಅಂತಹವರೇ! ಬೇರೆ ಅಲ್ಲ.</p>
    <p>ಅವರು ಮಹಾಪುರುಷನ ಮೂವತ್ತೆರಡು ಲಕ್ಷಣಗಳನ್ನು ಹೊಂದಿದವರಾಗಿದ್ದಾರೆ.</p>
    <p>ಪೂಜ್ಯ ಗೌತಮರ ಪಾದವು ಒಂದೇ ಸಮತಲದ್ದಾಗಿರುತ್ತದೆ (ಪಾದವನ್ನು ನೆಲದ ಮೇಲಿಟ್ಟಾಗ ಸಂದುಬಿಡದಂತೆ ಇಡೀ ಪಾದವು ನೆಲದ ಮೇಲಿರುತ್ತದೆ). ಇದು ಪೂಜ್ಯ ಗೌತಮರಲ್ಲಿರುವ ಮಹಾ ಪುರುಷನ ಲಕ್ಷಣ. </p>
    <p> ಅವರ ಅಂಗಾಲುಗಳಲ್ಲಿ ಸ್ಪಷ್ಟವಾದ ಒಂದು ಸಾವಿರ ನೇಮಿನಾಭಿಚಕ್ರಗಳಿವೆ.
    </p>
    <p> ಅವರಿಗೆ ಚಾಚಿಕೊಂಡಿರುವ ಹಿಮ್ಮಡಿಗಳಿವೆ.
    </p>
    <p> </p>
    <p>ಅವರ ಕೈಗಳು ಮತ್ತು ಪಾದಗಳು ಮೆದುವಾಗಿವೆ.</p>
    <p> ಅವರ ಕೈಗಳು ಮತ್ತು ಪಾದಗಳು ಜಾಲವಾಗಿವೆ.
    </p>
    <p> ಅವರ ಪಾದಗಳು ಶಂಖದಂತೆ ಬಗ್ಗಿವೆ.
    </p>
    <p> ಅವರ ಕಾಲುಗಳು ಜಿಂಕೆಯ ಕಾಲುಗಳಂತಿವೆ.
    </p>
    <p> ಅವರು ಬಗ್ಗದೆ ನೇರಕ್ಕೆ ನಿಂತರೆ ಅಂಗೈಗಳು ಅವರ ಮಂಡಿಗಳನ್ನು ಮುಟ್ಟುತ್ತವೆ.
    </p>
    <p> ಅವರ ಗುಹ್ಯವಸ್ತುವು ಕೋಶದಿಂದ ಆವೃತವಾಗಿದೆ.
    </p>
    <p> ಅವರು ಸುವರ್ಣ ವರ್ಣದವರಾಗಿದ್ದು ಅವರ ಚರ್ಮವು ಚಿನ್ನದ ಕಾಂತಿಯಿಂದ ಹೊಳೆಯುತ್ತಿದೆ.
    </p>
    <p> ಅವರ ಚರ್ಮವು ಅತಿಸೂಕ್ಷ್ಮವಾದುದರಿಂದ ಅವರ ದೇಹಕ್ಕೆ ಧೂಳು ಕೊಳೆಗಳು ಸೋಂಕುವುದಿಲ್ಲ.
    </p>
    <p> ಅವರ ದೇಹದ ಮೇಲಿರುವ ಲೋಮಕೂಪಗಳಲ್ಲಿ ಒಂದೊಂದೇ ಕೂದಲಿರುತ್ತದೆ.
    </p>
    <p> ಅವರ ಲೋಮ ತುದಿಗಳು ಊಧ್ರ್ವಮುಖವಾಗಿವೆ, ಅವು ಅಂಜನ ವರ್ಣದವಾಗಿದ್ದು, ಗುಂಗುರು ಗುಂಗುರಾಗಿ ಬಲಕ್ಕೆ ತಿರುಗಿವೆ.
    </p>
    <p> ಅವರಿಗೆ ಬ್ರಹ್ಮಲೋಕದಲ್ಲಿನ ಜನರಂತೆ ನೆಟ್ಟಗೆ ನಿಲ್ಲುವ ದೇಹಕಟ್ಟು ಇದೆ.
    </p>
    <p> ಅವರ ಮೈಮೇಲೆ ಏಳು ಉಬ್ಬಿದ ಭಾಗಗಳಿವೆ80.
    </p>
    <p> ಅವರ ಮುಂಭಾಗದ ಅರ್ಧಕಾಯವು ಸಿಂಹದಂತೆ ಇದೆ.
    </p>
    <p> ಅವರ ಎರಡು ಭುಜಗಳ ನಡುವೆ ಯಾವ ತಗ್ಗೂ ಇಲ್ಲ.
    </p>
    <p> ಅವರ ಕಾಯವು ಆಲದ ಮರದಂತೆ ವಿಶಾಲ, ಅವರ ಎರಡು ತೋಳುಗಳ ಉದ್ದವು ಅವರ ದೇಹದ ಉದ್ದವಾಗಿದ್ದು, ಅವರ ದೇಹದ ಉದ್ದವು ತೋಳುಗಳ ಉದ್ದಕ್ಕೆ ಸಮವಾಗಿವೆ.
    </p>
    <p> ಅವರ ಕತ್ತು ಮತ್ತು ಭುಜಗಳು ಸಮವಾಗಿವೆ.
    </p>
    <p> ಅವರ ಅಭಿರುಚಿಯು ತೀಕ್ಷಣವಾದುದು (ಪರಿಶುದ್ಧವಾದುದು)81
    </p>
    <p> ಅವರದು ಸಿಂಹದಂತಹ ದವಡೆ
    </p>
    <p> ಅವರಿಗೆ ನಲವತ್ತು ಹಲ್ಲುಗಳಿವೆ.
    </p>
    <p> ಅವರ ಹಲ್ಲುಗಳು ಸಮವಾಗಿವೆ.
    </p>
    <p> ಅವರ ಹಲ್ಲುಗಳು ಮೊಸಳೆಯ ಹಲ್ಲುಗಳಂತೆ ಬೆಳ್ಳಗಿವೆ.
    </p>
    <p> ಅವರ ಹಲ್ಲುಗಳ ನಡುವೆ ಸಂದುಗಳಿಲ್ಲ.
    </p>
    <p> ಅವರ ನಾಲಿಗೆಯು ದೊಡ್ಡದು.
    </p>
    <p> ಅವರದು ಬ್ರಹ್ಮಸ್ವರ, ಕಾರಾವಿಕ ಹಕ್ಕಿಯ ಕೂಗಿನಂತೆ.
    </p>
    <p> ಅವರದು ಅಭಿನೀಲ ನೇತ್ರಗಳು.
    </p>
    <p> ಅವರ ರೆಪ್ಪೆಗೂದಲುಗಳು ಬಸವನ ರೆಪ್ಪೆಗೂದಲಿನಂತೆ.
    </p>
    <p> ಅವರ ಎರಡು ಹುಬ್ಬುಗಳ ನಡುವೆ ಮೆದುವಾದ ಮತ್ತು ಹತ್ತಿಯ ಹೊಳಪಿನ ಉಬ್ಬು ಇದೆ.
    </p>
    <p> ಅವರ ಶಿರವು ರಾಜನಿಗೆ ಮಾಡಿಸಿದ ಕಿರೀಟದಂತೆ ದುಂಡಾಗಿದೆ-ಇದು ಪೂಜ್ಯ ಗೌತಮರಲ್ಲಿನ ಮಹಾಪುರುಷ ಲಕ್ಷಣ82.
    </p>
    <p> ಪೂಜ್ಯ ಗೌತಮರು ಮಹಾಪುರುಷನ ಮೂವತ್ತೆರಡು ಲಕ್ಷಣಗಳನ್ನು ಹೊಂದಿದ್ದಾರೆ.
    </p>
    <p> 5. ಅವರು ನಡೆಯುವಾಗ ಮೊದಲು ಬಲಗಾಲನ್ನಿಟ್ಟು</p>
    <p>ಮುಂದೆ ನಡೆಯುತ್ತಾರೆ. ಅವರು ಹೆಜ್ಜೆಯನ್ನು ಅತಿದೂರವೂ ಇಡುವುದಿಲ್ಲ, ಅತಿ ಹತ್ತಿರವೂ ಇಡುವುದಿಲ್ಲ.</p>
    <p>ಅವರು ಅತಿ ವೇಗವಾಗಿಯೂ ಅತಿ ನಿಧಾನವಾಗಿಯೂ ನಡೆಯುವುದಿಲ್ಲ.</p>
    <p>ಅವರು ಮಂಡಿಗಳನ್ನು ತಾಕಿಸಿಕೊಂಡು ನಡೆಯುವುದಿಲ್ಲ.</p>
    <p>ಅವರು ತೊಡೆಗಳನ್ನು ಎತ್ತಿ ಆಗಲಿ ಬಗ್ಗಿಸಿಯಾಗಲಿ ನಡೆಯುವುದಿಲ್ಲ ಅಥವಾ ಅವನ್ನು ಅಗಲಮಾಡಿ ನಡೆಯುವುದಿಲ್ಲ.</p>
    <p>ಅವರು ನಡೆದಾಡುವಾಗ ದೇಹದ ಕೆಳಭಾಗವು ಮಾತ್ರ ಅಲ್ಲಾಡುತ್ತದೆ ಮತ್ತು ಶ್ರಮಹಾಕಿ ನಡೆಯುವುದಿಲ್ಲ.</p>
    <p>ಅವರು ಪಕ್ಕಕ್ಕೆ ತಿರುಗಿ ನೋಡಬೇಕೆಂದರೆ ಇಡೀ ದೇಹವನ್ನು ತಿರುಗಿಸುತ್ತಾರೆ.</p>
    <p>ನಡೆಯುವಾಗ ಪೂರ್ತಿಯಾಗಿ ಮೇಲೆ ನೋಡುವುದಿಲ್ಲ ಅಥವಾ ಪೂರ್ತಿ ಅಧೋಮುಖರಾಗಿರುವುದಿಲ್ಲ.</p>
    <p>ಅಲ್ಲಿ ಇಲ್ಲಿ ನೋಡುತ್ತಾ ಅವರು ನಡೆಯುವುದಿಲ್ಲ. ಒಂದು ನೊಗದ ಉದ್ದದಷ್ಟು ಕಣ್ಣು ದೃಷ್ಟಿ ಇರುತ್ತದೆ; ಅದರ ನಂತರಕ್ಕೂ ಅವರ ಜ್ಞಾನ ಮತ್ತು ದರ್ಶನ ಅವಿಚ್ಛಿನ್ನವಾಗಿರುತ್ತದೆ.</p>
    <p> ಅವರು ಮನೆಯೊಳಗೆ ಹೋಗುವಾಗ ಅವರು ದೇಹವನ್ನು ಎತ್ತರಿಸುವುದಾಗಲಿ ಕುಗ್ಗಿಸುವುದಾಗಲಿ ಮಾಡುವುದಿಲ್ಲ.</p>
    <p> ಅವರು ತಮ್ಮ ಕುಳಿತ ಆಸನದಿಂದ ಪೂರ್ತಿ ತಿರುಗುವುದಾಗಲಿ ಸ್ವಲ್ಪ ತಿರುಗುವುದಾಗಲಿ ಮಾಡುವುದಿಲ್ಲ. ಅವರು ಆಸನದ ಮೇಲೆ ತಮ್ಮ ಕಾಯವನ್ನು ಧೊಪ್ಪೆಂದು ಹಾಕುವುದಿಲ್ಲ. ಅವರು ಮನೆಯೊಳಗೆ ಕುಳಿತಿರುವಾಗ ಕೈಗಳನ್ನು ಆಡಿಸುವುದಿಲ್ಲ, ಕಾಲುಗಳನ್ನು ಆಡಿಸುವುದಿಲ್ಲ. </p>
    <p>ಕುಳಿತುಕೊಳ್ಳುವಾಗ ಮಂಡಿಗಳನ್ನಾಗಲಿ ಹಿಮ್ಮಡಿಗಳನ್ನಾಗಿ ಅಡ್ಡ ಮಡಚುವುದಿಲ್ಲ.</p>
    <p>ಕುಳಿತಿರುವಾಗ ಕೈಯನ್ನು ಗದ್ದಕ್ಕೆ ಹಾಕುವುದಿಲ್ಲ.</p>
    <p>ಮನೆಯೊಳಗೆ ಕುಳಿತಿರುವಾಗ ಭಯಪಡುವುದಿಲ್ಲ, ಕಂಪಿಸುವುದಿಲ್ಲ, ನಡುಗುವುದಿಲ್ಲ, ಪರಿತಪಿಸುವುದಿಲ್ಲ. ಭಯರಹಿತನಾಗಿರುವಾಗ, ಅಕಂಪಿತನಾಗಿರುವಾಗ, ನಡುಗದಿರುವಾಗ, ಪರಿತಪಿಸದಿರುವಾಗ, ಅವರ ಕೂದಲು ಎದ್ದು ನಿಲ್ಲುವುದಿಲ್ಲ;</p>
    <p>ವಿವೇಕನಿರತನಾಗಿರುತ್ತಾರೆ.</p>
    <p> ಅವರು ಬವನಾಸಿಯಲ್ಲಿ ನೀರನ್ನು ಸ್ವೀಕರಿಸುವಾಗ ಬವನಾಸಿಯನ್ನು ಎತ್ತರಿಸುವುದಾಗಲಿ ಕೆಳಗಿಳಿಸುವುದಾಗಲಿ ಮಾಡುವುದಿಲ್ಲ, ಮುಂದಕ್ಕಾಗಲಿ, ಹಿಂದಕ್ಕಾಗಲಿ ತೆಗೆದುಕೊಳ್ಳುವುದಿಲ್ಲ.</p>
    <p>ಅವರು ತಮ್ಮ ಬವನಾಸಿಗೆ ತುಂಬ ಕಡಿಮೆಯಾಗಲಿ, ತುಂಬ ಹೆಚ್ಚಾಗಲಿ ನೀರನ್ನು ಪಡೆಯುವುದಿಲ್ಲ.</p>
    <p>ಅವರು ತಮ್ಮ ಬವನಾಸಿಯನ್ನು ತೊಳೆಯುವಾಗ ಬುಳುಬುಳು ಶಬ್ದ ಮಾಡುವುದಿಲ್ಲ. ಅವರು ಬವನಾಸಿಯನ್ನು ತಿರುಗಿಸದೆಯೇ ತೊಳೆಯುತ್ತಾರೆ. ಅವರು ತಮ್ಮ ಕೈ ತೊಳೆಯಲು ಬವನಾಸಿಯನ್ನು ನೆಲದಮೇಲೆ ಇಡುವುದಿಲ್ಲ; ಅವರು ಬವನಾಸಿಯನ್ನು ತೊಳೆದಾಗಲೇ ಕೈಯನ್ನು ತೊಳೆದಿರುತ್ತಾರೆ.</p>
    <p>ಅವರು ಬವನಾಸಿಗೆ ನೀರನ್ನು ತುಂಬ ಎತ್ತರದಿಂದಾಗಲಿ, ತೀರ ಕಡಿಮೆ ಎತ್ತರಿದಿಂದಾಗಲಿ ಹಾಕುವುದಿಲ್ಲ ಮತ್ತು ಬವನಾಸಿಯಿಂದ ನೀರನ್ನು ಹೊರಹಾಕುವುದಿಲ್ಲ.</p>
    <p> ಅವರು ಅನ್ನವನ್ನು ಸ್ವೀಕರಿಸುವಾಗ ಬವನಾಸಿಯನ್ನು ಎತ್ತರಿಸುವುದೂ ಇಲ್ಲ, ಕೆಳಕ್ಕೆ ತೆಗೆದುಕೊಳ್ಳುವುದೂ ಇಲ್ಲ; ಮುಂದಕ್ಕಾಗಲಿ, ಹಿಂದಕ್ಕಾಗಲಿ ಮಾಡುವುದಿಲ್ಲ.</p>
    <p>ಅವರು ಅತಿ ಕಡಿಮೆ ಅನ್ನವನ್ನಾಗಲಿ ಅಥವಾ ಅತಿಹೆಚ್ಚು ಅನ್ನವನ್ನಾಗಲಿ ಸ್ವೀಕರಿಸುವುದಿಲ್ಲ.</p>
    <p>ಆದರೂ ಸರಿಯಾದ ಪ್ರಮಾಣದ ವ್ಯಂಜನಗಳನ್ನು ಸ್ವೀಕರಿಸುತ್ತಾರೆ; ಒಂದು ತುತ್ತಿನಲ್ಲಿ ಸರಿ ಪರಿಪ್ರಮಾಣದ ವ್ಯಂಜನ ಸೇರಿಸುವುದನ್ನು ಅವರು ಮೀರುವುದಿಲ್ಲ.</p>
    <p>ಅವರು ಬಾಯಿಯೊಳಗೆ ಹಾಕಿಕೊಂಡ ತುತ್ತನ್ನು ಎರಡು ಮೂರುಸಾರಿ ಅಗೆದು ಆನಂತರ ನುಂಗುತ್ತಾರೆ.</p>
    <p>ಅವರ ಬಾಯೊಳಗೆ ಪ್ರತಿ ಅನ್ನದ ಅಗುಳು ಅಗೆಯದೆ ಒಳಗೆ ಹೋಗುವುದಿಲ್ಲ ಮತ್ತು ಒಂದು ಅಗುಳೂ ಬಾಯೊಳಗೆ ಉಳಿಯುವುದಿಲ್ಲ.</p>
    <p>ಆನಂತರವೇ ಇನ್ನೊಂದು ತುತ್ತನ್ನು ತೆಗೆದುಕೊಳ್ಳುವುದು.</p>
    <p>ಅವರು ಆಹಾರವನ್ನು ಅದರ ರುಚಿ ಅನುಭವಿಸಿಯೇ ತೆಗೆದುಕೊಳ್ಳುವುದು, ಆದರೆ ರಸರಾಗಕ್ಕೆ ಅಂಟಿಕೊಳ್ಳುವುದಿಲ್ಲ. </p>
    <p>ಅವರು ತೆಗೆದುಕೊಳ್ಳುವ ಆಹಾರವು ಎಂಟು ಅಂಶಗಳನ್ನೊಳಗೊಂಡಿರುತ್ತದೆ.</p>
    <p>ಅದು ಮೋಜಿಗಾಗಿ ಅಲ್ಲ, ಮತ್ತುಬರುವುದಕ್ಕಾಗಿ ಅಲ್ಲ, ದೇಹದ ಸೌಂದರ್ಯಕ್ಕಾಗಿಯಾಗಲಿ ವಿಭೂಷಣಕ್ಕಾಗಿಯಾಗಲಿ ಅಲ್ಲ, ಅದು ದೇಹದ ಇರುವಿಕೆಗಾಗಿ ಮತ್ತು ಮುಂದುವರಿಕೆಗಾಗಿ, ಹಿಂಸೆಯನ್ನು ಕೊನೆಗಾಣಿಸಲು ಬ್ರಹ್ಮಚರ್ಯ ಜೀವನಕ್ಕೆ ನೆರವಾಗಲು ಮತ್ತು ಹೀಗೆ ಭಾವಿಸುತ್ತಾರೆ; ನಾನು ಹೊಸ ವೇದನೆಗಳನ್ನು (ಭಾವನೆಗಳನ್ನು) ಹುಟ್ಟುಹಾಕದೆ ಹಳೆಯ ವೇದನೆಗಳನ್ನು ಮಟ್ಟಹಾಕಿ ಮತ್ತು ಆರೋಗ್ಯದಿಂದಿರುತ್ತೇನೆ ಮತ್ತು ಕಳಂಕರಹಿತವಾಗಿ ಹಾಗು ಸುಖವಾಗಿ ಬದುಕುತ್ತೇನೆ83.</p>
    <p> ಅವರು ಊಟ ಮಾಡಿ ಬವನಾಸಿಗೆ ನೀರು ಪಡೆದ ಮೇಲೆ, ಅವರು ಬವನಾಸಿಯನ್ನು ಮೇಲೆತ್ತುವುದಾಗಲಿ, ಕೆಳಗೆ ಮಾಡುವುದಾಗಲಿ; ಅದನ್ನು ಮುಂದಕ್ಕೆ ಮಾಡುವುದಾಗಲಿ ಹಿಂದಕ್ಕೆ ಮಾಡುವುದಾಗಲಿ ಮಾಡುವುದಿಲ್ಲ.</p>
    <p>ಅವರು ಬವನಾಸಿಗೆ ತುಂಬ ಹೆಚ್ಚು ನೀರನ್ನಾಗಲಿ ಕಡಿಮೆ ನೀರನ್ನಾಗಲಿ ತೆಗೆದುಕೊಳ್ಳುವುದಿಲ್ಲ.</p>
    <p>ಅವರು ಬುಳ ಬುಳ ಶಬ್ದಮಾಡದೆ ಬವನಾಸಿಯನ್ನು ತೊಳೆಯುತ್ತಾರೆ. ಅವರು ಬವನಾಸಿಯನ್ನು ತಿರುಗಿಸದೆಯೇ ತೊಳೆಯುತ್ತಾರೆ. ಅವರು ತಮ್ಮ ಕೈಯನ್ನು ತೊಳೆಯಲು ಬವನಾಸಿಯನ್ನು ನೆಲದಮೇಲೆ ಇಡುವುದಿಲ್ಲ. ಅವರು ಕೈ ತೊಳೆಯುತ್ತಿದ್ದಂತೆಯೇ ತಮ್ಮ ಬವನಾಸಿಯನ್ನು ತೊಳೆದಿರುತ್ತಾರೆ.</p>
    <p>ಅವರು ಬವನಾಸಿಗೆ ನೀರನ್ನು ಮೇಲಿನಿಂದ ಎತ್ತಿ ಹಾಕುವುದಾಗಲಿ ಅತಿ ಕೆಳಗಿನಿಂದಾಗಲಿ ಹಾಕುವುದಿಲ್ಲ ಮತ್ತು ಬವನಾಸಿಯಿಂದ ನೀರನ್ನು ಹೊರಹಾಕುವುದಿಲ್ಲ.</p>
    <p> ಅವರು ಊಟ ಮಾಡಿಯಾದ ಮೇಲೆ ಬವನಾಸಿಯನ್ನು ಅತಿ ದೂರವೂ ಅಲ್ಲದ ಅತಿ ಹತ್ತಿರವೂ ಅಲ್ಲದ ಅಂತರದಲ್ಲಿ ನೆಲದಮೇಲೆ ಇಡುತ್ತಾರೆ; ಬವನಾಸಿಯ ಬಗ್ಗೆ ಅಸಡ್ಡೆಯಾಗಲಿ ಅಥವಾ ಅದರ ಬಗ್ಗೆ ಅತಿ ಕಾಳಜಿಯಾಗಲಿ ಮಾಡುವುದಿಲ್ಲ.
    </p>
    <p> ಅವರು ಊಟ ಮಾಡಿದ ಮೇಲೆ ಕ್ಷಣಕಾಲ ಮೌನದಲ್ಲಿರುತ್ತಾರೆ. ಆದರೆ ಅನುಮೋದನೆ (ಸಣ್ಣ ಧಮ್ಮೋಪದೇಶ) ಯನ್ನು ನೀಡದೆ ಕಾಲವ್ಯಯ ಮಾಡುವುದಿಲ್ಲ84.</p>
    <p>ಅವರು ಊಟ ಮಾಡಿಯಾದ ಮೇಲೆ ಧಮ್ಮದೇಸನವನ್ನು (ಮಂಗಳವನ್ನು) ಕೊಡುವಾಗ ಊಟದ ಬಗ್ಗೆಯಾಗಲಿ ಅಥವಾ ಇನ್ನೊಂದು ಊಟದ ನಿರೀಕ್ಷೆಯಿಂದಾಗಲಿ ಮಾತನಾಡುವುದಿಲ್ಲ;</p>
    <p>ಅವರು ಅಲ್ಲಿರುವ ಜನರಿಗೆ ಕೇವಲ ಧಮ್ಮವನ್ನು ಬೋಧಿಸಿ ಅವರನ್ನು ಆ ದಿಕ್ಕಿನಲ್ಲಿ ಆಗ್ರಹಿಸುತ್ತಾರೆ, ಎಚ್ಚರಿಸುತ್ತಾರೆ ಮತ್ತು ಉತ್ಸಾಹಗೊಳಿಸುತ್ತಾರೆ.</p>
    <p>ಧಮ್ಮೋಪದೇಶವಾದ ಮೇಲೆ ತಮ್ಮ ಸ್ಥಾನದಿಂದ ಎದ್ದು ನಿರ್ಗಮಿಸುತ್ತಾರೆ.</p>
    <p> ಅವರು ತುಂಬಾ ವೇಗವಾಗಿಯಾಗಲಿ, ತುಂಬಾ ನಿಧಾನವಾಗಿಯಾಗಲಿ ನಡೆಯುವುದಿಲ್ಲ ಮತ್ತು ಇನ್ನೇನು ಹೋಗಿಬಿಡಬೇಕು ಎನ್ನುವಂತೆ ಎದ್ದು ಹೋಗುವುದಿಲ್ಲ.
    </p>
    <p> ಭಂತೆ, ಗೌತಮರು ಹೊದ್ದಿರುವ ಚೀವರವು ತುಂಬ ನೀಳವಾಗಲಿ ತುಂಬ ಗಿಡ್ಡಗಾಗಲಿ ಇಲ್ಲ. ಅವರ ದೇಹಕ್ಕೆ ಅದು ತುಂಬ ಬಿಗಿಯಾಗಲಿ ಅಥವಾ ತುಂಬಾ ಸಡಿಲವಾಗಲಿ ಇರುವುದಿಲ್ಲ;</p>
    <p>ಜೋರಾದ ಗಾಳಿ ಬಂದು ಅವರ ಚೀವರವನ್ನು ತೂರಿಕೊಂಡು ಹೋಗುವಂತೆ ಇರುವುದಿಲ್ಲ.</p>
    <p>ಧೂಳು ಕೊಳೆಗಳು ಅವರ ಕಾಯವನ್ನು ಮಲಿನ ಮಾಡುವುದಿಲ್ಲ.</p>
    <p> ಅವರು ತಮ್ಮ ಆರಾಮಕ್ಕೆ (ವಿಹಾರಕ್ಕೆ) ಹೋದರೆ ಅಲ್ಲಿ ಅವರಿಗಾಗಿ ಸಿದ್ಧಪಡಿಸಿದ ಆಸನದ ಮೇಲೆ ಕುಳಿತುಕೊಳ್ಳುತ್ತಾರೆ. ಕುಳಿತಮೇಲೆ ತಮ್ಮ ಕಾಲನ್ನು ತೊಳೆದುಕೊಳ್ಳುತ್ತಾರೆ.</p>
    <p>ಆದರೆ ಕಾಲನ್ನು ಒರೆಸಿಕೊಳ್ಳುವ ಬಗ್ಗೆ ಗಮನವಿಡುವುದಿಲ್ಲ.</p>
    <p>ಹೀಗೆ ಕಾಲುಗಳನ್ನು ತೊಳೆದಾದ ಮೇಲೆ ಸುಖಾಸನದಲ್ಲಿ ಕುಳಿತುಕೊಳ್ಳುತ್ತಾರೆ; ದೇಹವನ್ನು ನೇರಮಾಡಿಕೊಂಡು ಸತಿಯನ್ನು (ಎಚ್ಚರವನ್ನು) ಸಾಧಿಸಿಕೊಳ್ಳುತ್ತಾರೆ.</p>
    <p>ಅವರು ತಮ್ಮ ಬಾಧೆಗಳನ್ನಾಗಿ, ಬೇರೆಯವರ ಬಾಧೆಗಳನ್ನಾಗಲಿ ಅಥವಾ ಈ ಎರಡು ಬಾಧೆಗಳನ್ನಾಗಲಿ ಮನಸ್ಸಿಗೆ ಹಾಕಿಕೊಳ್ಳದೆ,</p>
    <p>ತಮ್ಮ ಚಿತ್ತವನ್ನು ತಮ್ಮ ಹಿತದ ಮೇಲೆ ಪರರ ಹಿತದ ಮೇಲೆ ಮತ್ತು ಈ ಈರ್ವರ ಹಿತದ ಮೇಲೆ ಅಷ್ಟೇ ಏಕೆ ಇಡೀ ಲೋಕದ ಹಿತದ ಮೇಲೆ ಕೇಂದ್ರೀಕರಿಸುತ್ತಾರೆ.</p>
    <p> ಅವರು ತಮ್ಮ ಆರಾಮಕ್ಕೆ ಹೋದಮೇಲೆ ಅಲ್ಲಿರುವ ಜನರಿಗೆ ಧಮ್ಮವನ್ನು ಬೋಧಿಸುತ್ತಾರೆ. ಅಲ್ಲಿರುವ ಜನರನ್ನು ತೆಗಳುವುದಾಗಲಿ, ಹೊಗಳುವುದಾಗಲಿ ಮಾಡುವುದಿಲ್ಲ;</p>
    <p>ಅವರಿಗೆ ಪರಿಶುದ್ಧವಾದ ಧಮ್ಮದಿಂದ ಉಪದೇಶಿಸುತ್ತಾರೆ, ಆಗ್ರಹಿಸುತ್ತಾರೆ, ಎಚ್ಚರಿಸುತ್ತಾರೆ ಮತ್ತು ಉತ್ಸಾಹಗೊಳಿಸುತ್ತಾರೆ.</p>
    <p>ಅವರ ಮುಖದಿಂದ ಹೊರಡುವ ವಾಣಿಯಲ್ಲಿ ಎಂಟು ಗುಣಗಳಿವೆ;</p>
    <p>ಅವು ವಿಶಿಷ್ಟ, ಸರಳ, ಮಂಜುಳ, ಶ್ರಾವ್ಯ, ರಿಂಗಣ, ಲಾಲಿತ್ಯ, ಗಂಭೀರ ಮತ್ತು ಮಧುರ.</p>
    <p>ಅವರ ವಾಣಿಯು ಸರಳವಾಗಿದ್ದು ಸಭಿಕರಿಗೆ ಕೇಳುವಂತಿದ್ದರೂ, ಅವರ ಮಾತುಗಳು ಸಭಿಕರಿಂದ ಆಚೆ ಹೋಗುವುದಿಲ್ಲ.</p>
    <p>ಜನರು ಬೋಧಿತರಾಗಿ, ಆಗ್ರಹಿತರಾದವರಾಗಿ, ಎಚ್ಚರಗೊಂಡವರಾಗಿ ಉತ್ತೇಜಿತರಾದಮೇಲೆ ಬೇರಾವುದನ್ನೂ ಯೊಚಿಸದೆ ಅವರು ತಮ್ಮ ಸ್ಥಾನಗಳಿಂದ ಎದ್ದು ಅವರನ್ನು ನೋಡುತ್ತಲೇ ನಿರ್ಗಮಿಸುತ್ತಾರೆ.</p>
    <p> ಮಾನ್ಯರೆ, ನಾವು ಪೂಜ್ಯ ಗೌತಮರು ನಡೆಯುವುದನ್ನು ನೋಡಿದ್ದೇವೆ, ಅವರು ನಿಂತಿರುವುದನ್ನು ನೋಡಿದ್ದೇವೆ, ಅವರು ಮನೆಯೊಳಗೆ ಪ್ರವೇಶಿಸುವುದನ್ನು ನೋಡಿದ್ದೇವೆ, ಅವರು ಮನೆಯೊಳಗೆ ಕುಳಿತು ಭುಂಜಿಸಿಯಾದ ಮೇಲೆ ಮೌನದಲ್ಲಿರುವುದನ್ನು ಕಂಡಿದ್ದೇವೆ, ಅವರು ಭುಂಜಿಸಿಯಾದಮೇಲೆ ಧಮ್ಮೋಪದೇಶವನ್ನು ನೀಡಿರುವುದನ್ನು ಕಂಡಿದ್ದೇವೆ, ಅವರು ತಮ್ಮ ವಿಹಾರಕ್ಕೆ ಮೌನದಲ್ಲಿ ಹೋಗುವುದನ್ನು ಕಂಡಿದ್ದೇವೆ. ಅವರು ವಿಹಾರದಲ್ಲಿ ಸಭಿಕರಿಗೆ ಧಮ್ಮೋಪದೇಶ ನೀಡುವುದನ್ನು ಕಂಡಿದ್ದೇವೆ.</p>
    <p>ಪೂಜ್ಯ ಗೌತಮರು ಇಂತಹವರು, ಅವರು ಹೀಗೆಯೇ ಮತ್ತು ಇದಕ್ಕಿಂತಲೂ ಮಿಗಿಲು85.</p>
    <p> 6. ಹೀಗೆ ಹೇಳಿದ ಮೇಲೆ, ಬ್ರಾಹ್ಮಣ ಬ್ರಹ್ಮಾಯುವು ತನ್ನ ಆಸನದಿಂದ ಎದ್ದು ಮೇಲು ಹೊದಿಕೆಯನ್ನು ಒಂದು ಭುಜದ ಮೇಲೆ ಹಾಕಿಕೊಂಡು ಕೈಗಳನ್ನೆತ್ತಿ ಭಕ್ತಿಪೂರ್ವಕವಾಗಿ ಭಗವಾನರಿಗೆ ನಮಸ್ಕರಿಸಿ ಹೀಗೆ ಮೂರುಸಾರಿ ಉದ್ಗರಿಸಿದನು:
    </p>
    <p> ಭಗವಂತರೂ ಅರಹಂತರೂ ಆದ ಸಮ್ಮಾಸಂಬುದ್ಧರಿಗೆ ನಮಸ್ಕರಿಸುತ್ತೇನೆ.</p>
    <p>ಭಗವಂತರೂ ಅರಹಂತರೂ ಆದ ಸಮ್ಮಾಸಂಬುದ್ಧರಿಗೆ ನಮಸ್ಕರಿಸುತ್ತೇನೆ.</p>
    <p>ಭಗವಂತರೂ ಅರಹಂತರೂ ಆದ ಸಮ್ಮಾಸಂಬುದ್ಧರಿಗೆ ನಮಸ್ಕರಿಸುತ್ತೇನೆ.</p>
    <p> ಪ್ರಾಯಶಃ ಮುಂದೆ ಎಂದಾದರೊಮ್ಮೆ ನಾವು ಪೂಜ್ಯ ಗೌತಮರನ್ನು ಸಂದರ್ಶಿಸಬಹುದು. ಪ್ರಾಯಶಃ ಅವರೊಂದಿಗೆ ಒಂದಷ್ಟು ಸಂಭಾಷಿಸಬಹುದು.
    </p>
    <p> 7. ನಂತರದಲ್ಲಿ ಭಗವಾನರು ಸಂಚರಿಸುತ್ತಾ ಮಿಥಿಲಾ ನಗರಕ್ಕೆ ಬಂದರು.</p>
    <p>ಅಲ್ಲಿ ಭಗವಾನರು ಮಘದೇವ ಆಂಬವನದಲ್ಲಿ ತಂಗಿದ್ದರು.</p>
    <p>ಮಿಥಿಲೆಯ ಬ್ರಾಹ್ಮಣ ಗೃಹಪತಿಗಳು ಹೀಗೆ ಕೇಳಲ್ಪಟ್ಟರು:</p>
    <p>ಶಾಕ್ಯಪುತ್ರರಾದ ಸಮಣ ಗೌತಮರು ಶಾಕ್ಯಕುಲದಿಂದ ಬಂದ ಪರಿಬ್ಬಾಜಕರು; ಅವರು ತಮ್ಮ ಐದುನೂರು ಜನ ಭಿಕ್ಖು ಸಂಘದೊಡನೆ ವಿದೇಹ ರಾಜ್ಯದಲ್ಲಿ ಸಂಚರಿಸುತ್ತಿದ್ದು ಈಗ ಮಿಥಿಲೆಗೆ ಬಂದು ಮಘದೇವ ಆಂಬವನದಲ್ಲಿ ತಂಗಿದ್ದಾರೆ. </p>
    <p>ಈಗ ಅವರ ಬಗ್ಗೆ ಒಳ್ಳೆಯ ವದಂತಿಯೊಂದು ಹಬ್ಬಿದ:</p>
    <p>ಭಗವಾನರು ಅರಹಂತರು, ಸಮ್ಮಾಸಂಬುದ್ಧರು, ವಿದ್ಯಾಚರಣ ಸಂಪನ್ನರು ಸುಗತರು ಲೋಕ ಜ್ಞಾನಿಗಳು, ವ್ಯಕ್ತಿಗಳನ್ನು ಪಳಗಿಸುವ ಅಸಮಾನ ಮಾರ್ಗದರ್ಶಿಗಳು. ದೇವತೆಗಳ ಹಾಗು ಮಾನವರ ಗುರುಗಳು, ಭಗವಂತರು ಮತ್ತು ಬುದ್ಧರು.</p>
    <p>ತಮ್ಮ ಸ್ವಯಂ ಅಭಿಜ್ಞಾನದಿಂದ ಈ ಲೋಕದ ದೇವತೆಗಳನ್ನು, ಮಾರರನ್ನು, ಬ್ರಹ್ಮರನ್ನು, ಸಮಣರನ್ನು ಬ್ರಾಹ್ಮಣರನ್ನು ಪ್ರಜೆಗಳನ್ನು ರಾಜರನ್ನು ಅರಿತಿದ್ದಾರೆ.</p>
    <p>ಯಾವ ಧರ್ಮವು ಆದಿಯಲ್ಲಿ ಮಧ್ಯದಲ್ಲಿ ಮತ್ತು ಅಂತ್ಯದಲ್ಲಿ ಕಲ್ಯಾಣದಿಂದ ಕೂಡಿದೆಯೋ ಅಂತಹ ಧರ್ಮವನ್ನು ಅರ್ಥ ವ್ಯಂಜನಗಳಿಂದ ಬೋಧಿಸಿ ಪರಿಪೂರ್ಣವೂ ಪರಿಶುದ್ಧವೂ ಆದ ಬ್ರಹ್ಮಚರ್ಯ (ಪವಿತ್ರ) ಜೀವನವನ್ನು ಪ್ರಕಾಶಿಸುವಂತವರು. ಈಗ ಅಂತಹ ಅರಹಂತರನ್ನು ನೋಡುವುದು ಒಳ್ಳೆಯದು.</p>
    <p> 8. ಆಗ ಮಿಥಿಲೆಯ ಬ್ರಾಹ್ಮಣ ಗೃಹಸ್ಥರು ಭಗವಾನರನ್ನು ನೋಡಲು ಹೋದರು. ಕೆಲವರು ಭಗವಾನರಿಗೆ ಗೌರವವನ್ನು ಸಲ್ಲಿಸಿ ಒಂದೆಡೆ ಕುಳಿತರು; ಇನ್ನೂ ಕೆಲವರು ಸೌಹಾರ್ದದ ಮಾತುಗಳನ್ನು ಆಡಿ ಉಭಯ ಕುಶಲೋಪರಿಯ ನಂತರ ಒಂದೆಡೆ ಕುಳಿತರು; ಮತ್ತೆ ಕೆಲವರು ಭಗವಾನರತ್ತ ಎರಡು ಕೈಗಳನ್ನೆತ್ತಿ ಭಕ್ತಿಪೂರ್ವಕವಾಗಿ ನಮಿಸಿ ಬದಿಯಲ್ಲಿ ಕುಳಿತರು, ಕೆಲವರು ಭಗವಾನರಿಗೆ ತಮ್ಮ ನಾಮಗೋತ್ರಗಳನ್ನು ಘೋಷಿಸಿ ಕುಳಿತರು; ಇನ್ನು ಕೆಲವರು ಏನೂ ಮಾತನಾಡದೆ ಸುಮ್ಮನೆ ಕುಳಿತರು.
    </p>
    <p> 9. ಆಗ ಬ್ರಾಹ್ಮಣ ಬ್ರಹ್ಮಾಯುವು ಹೀಗೆ ಕೇಳಲ್ಪಟ್ಟನು:</p>
    <p>ಶಾಕ್ಯಪುತ್ರರದ ಸಮಣ ಗೌತಮರು ಶಾಕ್ಯಕುಲದಿಂದ ಬಂದ ಪರಿಬ್ಬಾಜಕರು; ಅವರು ಮಿಥಿಲೆಗೆ ಬಂದು ಮಿಥಿಲೆಯ ಮಘದೇವ ಆಂಬವನದಲ್ಲಿ ತಂಗಿದ್ದಾರೆ.</p>
    <p>ಬ್ರಾಹ್ಮಣ ಬ್ರಹ್ಮಾಯುವು ತನ್ನ ಬಹುಸಂಖ್ಯೆಯ ಶಿಷ್ಯರೊಡನೆ ಮಘದೇವ ಆಂಬವನಕ್ಕೆ ಹೋದನು.</p>
    <p>ಆಂಬವನಕ್ಕೆ ಬಂದಾಗ ಅವನಿಗೆ ಈ ಆಲೋಚನೆ ಬಂದಿತು.</p>
    <p>ನಾನು ಯಾರೆಂದು ಹೇಳಿಕೊಳ್ಳದೆ ಸಮಣ ಗೌತಮರ ಬಳಿಗೆ ಹೋಗುವುದು ಸರಿಯಲ್ಲ.</p>
    <p>ಆಗ ಒಬ್ಬ ಬ್ರಾಹ್ಮಣ ಮಾಣವನಿಗೆ ಹೀಗೆ ಹೇಳಿದ:</p>
    <p>ಬ್ರಾಹ್ಮಣ ಮಾಣವ, ಬಾ, ಸಮಣ ಗೌತಮರ ಬಳಿಹೋಗಿ ನನ್ನ ಹೆಸರಿನಲ್ಲಿ ಕೇಳು, ಸಮಣ ಗೌತಮರು ಬಾಧೆಗಳಿಂದ, ಆತಂಕಗಳಿಂದ ಮುಕ್ತರಾಗಿದ್ದಾರೆಯೇ? ಅವರು ಆರೋಗ್ಯವಾಗಿ, ಸದೃಢವಾಗಿ ಅನುಕೂಲವಾಗಿ ಇದ್ದಾರೆಯೇ ಎಂದು</p>
    <p>ಹೀಗೆ ಕೇಳು:</p>
    <p>ಪೂಜ್ಯ ಗೌತಮರೆ, ಬ್ರಾಹ್ಮಣ ಬ್ರಹ್ಮಾಯುವು ಕೇಳುತ್ತಾರೆ ತಾವು ಬಾಧೆಗಳಿಂದ... ಅನುಕೂಲವಾಗಿ ಇದ್ದಾರೆಯೇ? ಮತ್ತೆ ಕೇಳು: ಪೂಜ್ಯ ಗೌತಮರೆ, ಬ್ರಾಹ್ಮಣ ಬ್ರಹ್ಮಾಯುವು ಜೀರ್ಣರಾಗಿ, ವೃದ್ಧರಾಗಿ, ವಯಸ್ಸಿನಿಂದ ಭಾರವಾಗಿ, ಬದುಕಿನ ಕೊನೆಯ ಹಂತಕ್ಕೆ ಬಂದಿದ್ದಾರೆ; ಅವರು ತಮ್ಮ ನೂರ ಇಪ್ಪತ್ತನೆಯ ವಯಸ್ಸಿನಲ್ಲಿ ಇದ್ದಾರೆ. ಅವರು ತ್ರಿವೇದ ಪಾರಂಗತರು, ಶಬ್ದ ಸಂಪತ್ತು ಪೂಜಾ ವಿಧಾನ, ಮುಖೋಚ್ಚಾರಿಕ ಧ್ವನಿಶಾಸ್ತ್ರ, ಶಬ್ದ ನಿಷ್ಪತ್ತಿ ಪ್ರವೀಣರು, ಇತಿಹಾಸದಲ್ಲಿ ಆಳವಾದ ಜ್ಞಾನವನ್ನು ಉಳ್ಳವರು. ಭಾಷಾಶಾಸ್ತ್ರ ಮತ್ತು ವ್ಯಾಕರಣದಲ್ಲಿ ಪಂಡಿತರು; ಲೋಕಾಯತವನ್ನು ಮತ್ತು ಮಹಾಪುರುಷ ಲಕ್ಷಣಗಳನ್ನು ಚೆನ್ನಾಗಿ ಅರಿತವರು. ಮಿಥಿಲೆಯಲ್ಲಿರುವ ಎಲ್ಲ ಬ್ರಾಹ್ಮಣ ಗೃಹಸ್ಥರ ಪೈಕಿ ಬ್ರಾಹ್ಮಣ ಬ್ರಹ್ಮಾಯುವು ಸಂಪತ್ತಿನಲ್ಲಿ ಮಂತ್ರ ಜ್ಞಾನದಲ್ಲಿ ವಯಸ್ಸಿನಲ್ಲಿ ಮತ್ತು ಕೀರ್ತಿಯಲ್ಲಿ ಅಗ್ರಗಣ್ಯರು.</p>
    <p>ಅವರು ಪೂಜ್ಯ ಗೌತಮರನ್ನು ದರ್ಶಿಸಲು ಇಚ್ಛಿಸುತ್ತಾರೆ.</p>
    <p> ಹಾಗೆಯೇ ಆಗಲಿ ಗುರುಗಳೇ ಎಂದು ಬ್ರಾಹ್ಮಣ ಮಾಣವನು ಉತ್ತರಿಸಿದ. ಅವನು ಭಗವಾನರ ಬಳಿಗೆ ಹೋಗಿ ಗೌರವವನ್ನು ಸಲ್ಲಿಸಿ ಉಭಯ ಕುಶಲೋಪರಿಯ ನಂತರ ಒಂದು ಪಕ್ಕದಲ್ಲಿ ನಿಂತು ತನ್ನ ಗುರುಗಳ ಸಂದೇಶವನ್ನು ಭಗವಾನರಿಗೆ ಮುಟ್ಟಿಸಿದನು.
      ಆಗ ಭಗವಾನರು ಹೇಳಿದರು:</p>
    <p>ಈಗ ಬ್ರಾಹ್ಮಣ ಬ್ರಹ್ಮಾಯುವಿಗೆ ಏನು ಮಾಡುವುದು ಸರಿ ಎನಿಸುತ್ತದೋ ಅದನ್ನು ಮಾಡಲಿ.</p>
    <p> ಆಗ ಬ್ರಾಹ್ಮಣ ಮಾಣವನು ಬ್ರಾಹ್ಮಣ ಬ್ರಹ್ಮಾಯು ಬಳಿಗೆ ಹೋಗಿ ಹೇಳಿದನು: ಸಮಣ ಗೌತಮರು ಅನುಮತಿಯನ್ನು ನೀಡಿದ್ದಾರೆ. ಗುರುಗಳೇ, ತಮಗೆ ಏನು ಮಾಡುವುದು ಸರಿ ಎನಿಸುತ್ತದೋ ಅದನ್ನು ಮಾಡಲು ಇದು ಸಮಯ.
    </p>
    <p> ಆದ್ದರಿಂದ ಬ್ರಾಹ್ಮಣ ಬ್ರಹ್ಮಾಯುವು ಭಗವಾನರ ಬಳಿಗೆ ಹೋದನು.</p>
    <p>ಅಲ್ಲಿದ್ದ ಸಭೆಯು ದೂರದಿಂದಲೇ ಇವನು ಬರುವುದನ್ನು ನೋಡಿದ ಕೂಡಲೇ ಪಂಡಿತನೂ ಪ್ರಖ್ಯಾತನೂ ಆದ ಬ್ರಹ್ಮಾಯುವಿಗೆ ದಾರಿ ಮಾಡಿಕೊಟ್ಟಿತು.</p>
    <p>ಆಗ ಬ್ರಾಹ್ಮಣ ಬ್ರಹ್ಮಾಯುವು ಸಭೆಗೆ ಹೇಳಿದನು:</p>
    <p>ಆಯಿತು, ಮಾನ್ಯರೆ,</p>
    <p>ಪ್ರತಿಯೊಬ್ಬರೂ ತಮ್ಮ ತಮ್ಮ ಸ್ಥಾನದಲ್ಲಿ ಕುಳಿತುಕೊಳ್ಳಿ.</p>
    <p>ನಾನು ಇಲ್ಲಿ ಸಮಣ ಗೌತಮರ ಪಕ್ಕದಲ್ಲಿ ಕುಳಿತುಕೊಳ್ಳುತ್ತೇನೆ.</p>
    <p> ಆಗ ಬ್ರಾಹ್ಮಣ ಬ್ರಹ್ಮಾಯುವು ಭಗವಾನರ ಬಳಿ ಹೋಗಿ ಗೌರವವನ್ನು ಸಲ್ಲಿಸಿ ಸೌಹಾರ್ದದ ಮಾತುಕತೆ ಉಭಯ ಕುಶಲೋಪರಿಯ ನಂತರ ಒಂದು ಪಕ್ಕದಲ್ಲಿ ಕುಳಿತು ಭಗವಾನರ ಕಾಯದ ಮೇಲೆ ಮಹಾಪುರುಷನ ಮೂವತ್ತೆರಡು ಲಕ್ಷಣಗಳನ್ನು ಕಾಣತೊಡಗಿದನು.</p>
    <p>ಅವನು ಹೆಚ್ಚು ಕಡಿಮೆ ಮೂವತ್ತೆರಡು ಲಕ್ಷಣಗಳ ಪೈಕಿ ಮೂವತ್ತು ಲಕ್ಷಣಗಳನ್ನು ಕಂಡನು;</p>
    <p>ಎರಡು ಲಕ್ಷಣಗಳಾದ ಗುಹ್ಯವಸ್ತುವು ಕೋಶದಿಂದ ಆವೃತವಾಗಿರುವುದು ಮತ್ತು ದೊಡ್ಡದಾದ ನಾಲಿಗೆ-ಇವುಗಳ ಬಗ್ಗೆ ಗೊತ್ತಾಗಲಿಲ್ಲ ಮತ್ತು ಏನು ಮಾಡಬೇಕೆಂದು ಹೊಳೆಯಲಿಲ್ಲ. </p>
    <p> ಆಗ ಬ್ರಾಹ್ಮಣ ಬ್ರಹ್ಮಾಯುವು ಭಗವಾನರನ್ನುದ್ದೇಶಿಸಿ ಈ ಕೆಳಗಿನಂತೆ ಗಾಥೆಗಳಲ್ಲಿ ಹೇಳಿದನು:
    </p>
    <p> ನಾನು ಯಾವ ಮಹಾಪುರುಷನ
      ಮೂವತ್ತೆರಡು ಲಕ್ಷಣಗಳನು ತಿಳಿದೆನೊ
    </p>
    <p> ಅವುಗಳಲ್ಲಿ ಇವೆರಡು ಲಕ್ಷಣಗಳನು
      ಗೌತಮನ ಕಾಯದಲಿ ಇನ್ನೂ ಕಾಣಲಿಲ್ಲ.
    </p>
    <p> ಯಾವ ಗುಹ್ಯವನು ವಸ್ತ್ರದಲಿ ಮುಚ್ಚಬೇಕೋ
      ಅದು ಕೋಶದಲಿ ಕವಿದಿದೆಯೇ, ನರೋತ್ತಮನೆ?
    </p>
    <p> ಯಾವ ಜಿವ್ಹಾ ಎಂಬುದನ್ನು ನಾರಿಯ ನಾಲಿಗೆಗೆ ಹೇಳುವವರೊ
      ಅದು ನರನಾದ ನಿನ್ನ ನಾಲಿಗೆಗೆ?!
    </p>
    <p> ನಿನ್ನ ನಾಲಿಗೆಯು ಉದ್ದವು
      ನಾವು ಅರಿತಂತೆ ನಿನ್ನ ಬಗೆಗಿನ ಪಾಠದಿಂದ?
    </p>
    <p> ಹೊರಚಾಚು ನಿನ್ನ ನಾಲಿಗೆಯನು
      ಪರಿಹರಿಸು ನಮ್ಮ ಸಂಶಯವನು ಓ ಮುನಿಯೇ.
    </p>
    <p> ಇಹದ ಧಮ್ಮ ಬದುಕಿಗಾಗಿ
      ಮುಂದಿನ ಜನ್ಮಗಳ ನೆಮ್ಮದಿಗಾಗಿ
    </p>
    <p> ಬಿನ್ನವಿಸಲು ಆಣತಿಯ ಬೇಡುವೆ ಈಗ
      ನಮ್ಮೊಂದಿಷ್ಟು ಆಕಾಂಕ್ಷೆಗಳ ಪೂರೈಸೆಂದು.
    </p>
    <p> 11. ಆಗ ಭಗವಾನರಿಗೆ ಹೀಗೆ ಎನ್ನಿಸಿತು:</p>
    <p>ಈ ಬ್ರಾಹ್ಮಣ ಬ್ರಹ್ಮಾಯುವು ಮೂವತ್ತು ಲಕ್ಷಣಗಳನ್ನು ನನ್ನಲ್ಲಿ ಕಂಡಿದ್ದಾನೆ. ಗುಹ್ಯವಸ್ತುವು ಕೋಶದಿಂದ ಆವೃತವಾಗಿರುವುದು ಮತ್ತು ದೊಡ್ಡನಾಲಿಗೆ ಈ ಎರಡು ಲಕ್ಷಣಗಳ</p>
    <p>ಬಗ್ಗೆ ಅನುಮಾನ ಮತ್ತು ಅನಿಶ್ಚಯತೆ ಇದೆ, ಈ ಬಗ್ಗೆ ಏನು ಮಾಡಬೇಕೆಂದು ಅವನಿಗೆ ತೋಚುತ್ತಿಲ್ಲ.</p>
    <p> ಆಗ ಭಗವಾನರು ತಮ್ಮ ಅಸಾಮಾನ್ಯ ಶಕ್ತಿಯಿಂದ ಬ್ರಾಹ್ಮಣ ಬ್ರಹ್ಮಾಯುವಿಗೆ ತಮ್ಮ ಗುಹ್ಯವಸ್ತುವು ಕೋಶದಿಂದ ಆವೃತವಾಗಿರುವುದನ್ನು ನೋಡುವಂತೆ ಮಾಡಿದರು.</p>
    <p>ಆನಂತರದಲ್ಲಿ ಭಗವಾನರು ತಮ್ಮ ನಾಲಗೆಯನ್ನು ಚಾಚಿ ಎರಡೂ ಕಿವಿಗಳನ್ನು ಮತ್ತು ಮೂಗಿನ ಹೊರಳೆಗಳನ್ನು ನಂತರದಲ್ಲಿ ನಾಲಗೆಯಿಂದ ಇಡೀ ಹಣೆಯನ್ನೆ ಮುಟ್ಟಿಸಿದರು. ಹೀಗೆ ಹಲವಾರುಬಾರಿ ಮಾಡಿದರು. </p>
    <p> ಆಗ ಭಗವಾನರು ಬ್ರಾಹ್ಮಣ ಬ್ರಹ್ಮಾಯುವಿಗೆ ಈ ಕೆಳಗಿನ ಗಾಥೆಗಳಲ್ಲಿ ಉತ್ತರಿಸಿದರು:
    </p>
    <p> ಯಾವ ಮೂವತ್ತೆರಡು ಮಹಾಪುರುಷ ಲಕ್ಷಣಗಳನು ನೀತಿಳಿದಿರುವೆಯೊ
    </p>
    <p> ಇವೆಲ್ಲವನು ಕಾಣುವೆ ನೀನು ನನ್ನ ಕಾಯದಲಿ
      ಸಂಶಯಪಡದಿರು ಬ್ರಾಹ್ಮಣನೆ
    </p>
    <p> ಏನನರಿಯಬೇಕೋ ಅದನು ನೇರದಲಿ ಅರಿತಿದ್ದೇನೆ
    </p>
    <p> ಏನನು ಭಾವಿಸಲು ಬೇಕು ಅದನನುಭವಿಸಿದ್ದೇನೆ
    </p>
    <p> ಏನನು ತೊರೆಯಬೇಕು ಅದನು ತೊರೆದಿದ್ದೇನೆ
    </p>
    <p> ಆದ್ದರಿಂದ ಬ್ರಾಹ್ಮಣ, ನಾನು ಬುದ್ಧ86.
    </p>
    <p> ಇಹದ ಧಮ್ಮ ಬದುಕಿಗಾಗಿ
    </p>
    <p> ಮುಂದಿನ ಜನ್ಮಗಳ ನೆಮ್ಮದಿಗಾಗಿ
    </p>
    <p> ಬಿನ್ನವಿಸಲು ಅವಕಾಶವ ನೀಡಿರುವೆನೀಗ ಕೇಳು
    </p>
    <p> ನಿನ್ನದೇನಾದರೂ ಆಕಾಂಕ್ಷೆಗಳಿರಲು.
    </p>
    <p> 12. ಆಗ ಬ್ರಾಹ್ಮಣ ಬ್ರಹ್ಮಾಯುವು ಹೀಗೆ ಆಲೋಚಿಸಿದ:</p>
    <p>ಸಮಣ ಗೌತಮರು ನನಗೆ ಅನುಮತಿಯನ್ನು ನೀಡಿದ್ದಾರೆ. ನಾನು ಈಗ ಯಾವುದರ ಬಗ್ಗೆ ಕೇಳಬೇಕು: ಈಗಿರುವ ಬದುಕಿನ ಒಳಿತಿನ ಬಗ್ಗೆ ಕೇಳಬೇಕೊ ಅಥವಾ ಮುಂದಿನ ಜೀವನದ್ದೊ? ಆನಂತರ ಯೋಚಿಸಿದ:</p>
    <p>ಈಗಿನ ಬದುಕಿನ ಕೌಶಲ್ಯವು ನನಗೆ ತಿಳಿದಿದೆ, ಜನರೂ ಕೂಡ ನನಗೆ ಈಗಿನ ಬದುಕಿನ ಒಳಿತಿನ ಬಗ್ಗೆಯೇ ಕೇಳುತ್ತಾರೆ.</p>
    <p>ಆದ್ದರಿಂದ ನಾನು ಮುಂದೆ ಬರುವ ಜನ್ಮಗಳ ಬಗೆಗಿನ ಒಳಿತಿನ ಬಗ್ಗೆ ಯಾಕೆ ಕೇಳಬಾರದು?</p>
    <p>ಆಗ ಅವನು ಭಗವಾನರನ್ನು ಈ ಕೆಳಗಿನ ಗಾಥೆಗಳ ಮೂಲಕ ಕೇಳಿದನು. </p>
    <p> ಒಬ್ಬನು ಬ್ರಾಹ್ಮಣನು ಹೇಗೆ ಆಗುತ್ತಾನೆ?
    </p>
    <p> ವೇದಗಳನ್ನು ಒಬ್ಬನು ಹೇಗೆ ಅರಿಯುತ್ತಾನೆ?87
    </p>
    <p> ತ್ರಿವೇದಗಳನ್ನು ಒಬ್ಬನು ಹೇಗೆ ಅರಿಯುತ್ತಾನೆ?
    </p>
    <p> ಒಬ್ಬನು ಜ್ಞಾನಿ ಹೇಗೆ ಆಗುತ್ತಾನೆ?
    </p>
    <p> ಒಬ್ಬನು ಅರಹಂತನು ಹೇಗೆ ಆಗುತ್ತಾನೆ?
    </p>
    <p> </p>
    <p>ಒಬ್ಬನು ಮುನಿಯು ಹೇಗೆ ಆಗುತ್ತಾನೆ?</p>
    <p> ಒಬ್ಬನು ಬುದ್ಧನೆಂದು ಹೇಗೆ ಹೇಳಬಹುದು?88
    </p>
    <p> 13. ಆಗ ಭಗವಾನರು ಗಾಥೆಗಳ ಮೂಲಕ ಹೀಗೆ ಉತ್ತರಿಸಿದರು:
    </p>
    <p> ಯಾರು ತನ್ನ ಪೂರ್ವಜನ್ಮಗಳನ್ನು ತಿಳಿದಿರುವನೊ
    </p>
    <p> ಯಾರು ಸ್ವರ್ಗ ನರಕ ಲೋಕಗಳನ್ನು ಕಂಡಿರುವನೋ
    </p>
    <p> ಜಾತಿಕ್ಷಯ ಸ್ಥಿತಿಯನು ತಲುಪಿರುವನೋ
    </p>
    <p> ಎಲ್ಲವನು ಅಭಿಜ್ಞಾನದಿಂದಲೇ ಅರಿತಿರುವ ಮುನಿಯೊ
    </p>
    <p> ಚಿತ್ತವಿಸುದ್ದಿಯನರಿತವನು
    </p>
    <p> ಎಲ್ಲ ರಾಗಗಳಿಂದ ಮುಕ್ತನಾದವನು
    </p>
    <p> ಹುಟ್ಟು ಸಾವುಗಳನು ತೊರೆದವನು
    </p>
    <p> ಕೇವಲ ಬ್ರಹ್ಮಚರ್ಯ ಪಾಲಿಸುವವನು
    </p>
    <p> ಎಲ್ಲವನು ಪಾರು ಮಾಡಿರುವವನು
    </p>
    <p> ಅಂತಹವನನು ಬುದ್ಧನೆಂದು ಕರೆವರು89.
    </p>
    <p> ಇದನ್ನು ಹೇಳಿದ ಮೇಲೆ, ಬ್ರಾಹ್ಮಣ ಬ್ರಹ್ಮಾಯುವು ತನ್ನ ಆಸನದಿಂದ ಎದ್ದು, ಮೇಲು ಹೊದಿಕೆಯನ್ನು ಭುಜದ ಮೇಲೆ ಹಾಕಿಕೊಂಡು ಭಗವಾನರ ಮೇಲೆ ತನ್ನ ತಲೆಯನ್ನಿರಿಸಿ, ಆ ಪಾದಗಳಿಗೆ ಮುತ್ತನ್ನಿಟ್ಟು ಕೈಗಳಿಂದ ಸವರಿ ತನ್ನ ಹೆಸರನ್ನು ಹೇಳುತ್ತಾ ಪೂಜ್ಯ ಗೌತಮರೆ,</p>
    <p>ನಾನು ಬ್ರಾಹ್ಮಣ ಬ್ರಹ್ಮಾಯುವು; ಪೂಜ್ಯ ಗೌತಮರೆ,</p>
    <p>ನಾನು ಬ್ರಾಹ್ಮಣ ಬ್ರಹ್ಮಾಯುವು.</p>
    <p> ಸಭೆಯಲ್ಲಿದ್ದವರಿಗೆ ಆಶ್ಚರ್ಯವೂ ಅದ್ಭುತವಾಗಿಯೂ ಕಂಡಿತು, ಅವರೆಲ್ಲ ಹೇಳಿದರು: ಇದು ನಿಜವಾಗಿಯೂ ಆಶ್ಚರ್ಯ ಮತ್ತು ಅದ್ಭುತ;</p>
    <p>ಸಮಣ ಗೌತಮರು ಪರಮಶಕ್ತಿಶಾಲಿಗಳು, ಮಹಾ ಜ್ಞಾನಿಯು ಮತ್ತು ಪ್ರಸಿದ್ಧನೂ ಆದ ಬ್ರಾಹ್ಮಣ ಬ್ರಹ್ಮಾಯುವು ಕೂಡ ವಿನಯವನ್ನು ಪ್ರಕಟಿಸುವಂತೆ ಮಾಡಿದರು.</p>
    <p> ಆಗ ಭಗವಾನರು ಬ್ರಾಹ್ಮಣ ಬ್ರಹ್ಮಾಯುವಿಗೆ ಹೀಗೆ ಹೇಳಿದರು:</p>
    <p>ಸಾಕು, ಬ್ರಾಹ್ಮಣ, ಮೇಲೇ ಏಳು; ನೀನಿನ್ನು ನಿನ್ನ ಆಸನದಲ್ಲಿ ಕುಳಿತುಕೋ, ನೀನು ನನ್ನ ಮೇಲೆ ಪೂರ್ಣ ಭರವಸೆಯನ್ನಿಟ್ಟಿರುವೆ.</p>
    <p> ಬ್ರಾಹ್ಮಣ ಬ್ರಹ್ಮಾಯುವು ಮೇಲೆದ್ದು ತನ್ನ ಆಸನಕ್ಕೆ ಬಂದು ಕುಳಿತನು.
    </p>
    <p> ಭಗವಾನರು ಒಂದೊಂದೇ ಉಪದೇಶವನ್ನು ಕ್ರಮವಾಗಿ</p>
    <p>ಅಂದರೆ ದಾನ-ಶೀಲ-ಸ್ವರ್ಗಗಳ ಮೇಲೆ ಧಮ್ಮೋಪದೇಶವನ್ನು ನೀಡಿ,</p>
    <p>ಇಂದ್ರಿಯ ಸುಖಭೋಗಗಳಲ್ಲಿರುವ ಅಪಾಯ, ಪತನ ಕ್ಲೇಶಗಳನ್ನು ಮತ್ತು ತ್ಯಾಗದಲ್ಲಿರುವ ಆನಂದವನ್ನು ವಿವರಿಸಿದರು.</p>
    <p>ಯಾವಾಗ ಬ್ರಾಹ್ಮಣ ಬ್ರಹ್ಮಾಯುವಿನ ಚಿತ್ತವು ಸಿದ್ಧವೂ, ಮುದವೂ ನೀವರಣರಹಿತವಾಗಿಯೂ, ಉತ್ಸಾಹಭರಿತವಾಗಿಯೂ ಪ್ರಸನ್ನವಾಗಿಯೂ ಇದೆಯೆಂದು ಭಗವಾನರಿಗೆ ಕಂಡುಬಂದಿತೋ ಆಗ ಅವರು ಬುದ್ಧರಿಗಷ್ಟೇ ನೀಡುವ ವಿಶೇಷ ಧಮ್ಮೋಪದೇಶವನ್ನು</p>
    <p>ದುಃಖ, ಸಮುದಯ, ನಿರೋಧ ಮತ್ತು ಮಾರ್ಗಗಳ ಬಗ್ಗೆ ಉಪದೇಶ ನೀಡಿದರು.</p>
    <p>ಶುದ್ಧವಾದ ಬಟ್ಟೆಯು ಕಲೆಗಳ ಸಮೇತ ಇರುವ ಬಣ್ಣವನ್ನೆಲ್ಲ ಹೇಗೆ ಏಕರೀತಿಯಲ್ಲಿ ತೊಡೆದುಹಾಕುತ್ತದೋ </p>
    <p>ಹಾಗೆ ಬ್ರಾಹ್ಮಣ ಬ್ರಹ್ಮಾಯು ಅಲ್ಲಿ ಕುಳಿತಿದ್ದಾಗ ಅವನಲ್ಲಿ ವಿರಜ ವಿಮಲವಾದ ಧಮ್ಮಚಕ್ಷುವು ಉದಯವಾಯಿತು.</p>
    <p> ಏನೆಲ್ಲವು ಉದಯವಾಗುವುದಕ್ಕೆ ಕಾರಣವಾಗಿದೆಯೋ ಅದು ನಿಂತು ಹೋಗುವುದಕ್ಕೂ (ನಿರೋಧ) ಕಾರಣವಾಗಿದೆ.</p>
    <p> ಆಗ ಬ್ರಾಹ್ಮಣ ಬ್ರಹ್ಮಾಯುವು ಧಮ್ಮವನ್ನು ನೋಡಿದನು, ಧಮ್ಮದಲ್ಲಿದ್ದನು, ಧಮ್ಮವನ್ನು ಅರಿತನು, ಧಮ್ಮದಾಳವನ್ನು ಅಳೆದನು; ಅವನು ಸಂಶಯವನ್ನು ದಾಟಿದನು, ಭ್ರಮೆಗಳಿಂದ ದೂರಹೋದನು, ನಿರ್ಭಯನಾದನು ಮತ್ತು ಗುರುಗಳ ಬೋಧನೆಯನ್ನು ಅರಿಯುವಲ್ಲಿ ನಿಷ್ಣಾತನಾದನು. ಆಗ ಅವನು ಭಗವಾನರಿಗೆ ಹೀಗೆ ಹೇಳಿದನು:</p>
    <p>ಅದ್ಭುತ, ಪೂಜ್ಯ ಗೌತಮರೆ, ಅದ್ಭುತ ಪೂಜ್ಯ ಗೌತಮರೆ!</p>
    <p>ಪೂಜ್ಯ ಗೌತಮರು ಮಗುಚಿ ಬಿದ್ದುದನ್ನು ಸರಿಯಾಗಿ ಇಡುವಂತೆ, ರಹಸ್ಯವಾದುದನ್ನು ಬಯಲು ಮಾಡಿದಂತೆ, ತಪ್ಪಿಹೋದ ದಾರಿಯನ್ನು ಒಬ್ಬನಿಗೆ ತೋರಿಸುವಂತೆ, ಕಣ್ಣಿದ್ದರೂ ಕತ್ತಲಲ್ಲಿ ಕಾಣದಿರುವಾಗ ದೀಪವೊಂದನ್ನು ಹಿಡಿದು ರೂಪಗಳನ್ನು ನೋಡಲು ಸಾಧ್ಯವಾಗುವಂತೆ ಧಮ್ಮವನ್ನು ವಿವಿಧ ಬಗೆಗಳಲ್ಲಿ ಸ್ಪಷ್ಟಪಡಸಿದ್ದಾರೆ.</p>
    <p>ನಾನು ಪೂಜ್ಯ ಗೌತಮರಿಗೆ ಶರಣು ಹೋಗುತ್ತೇನೆ ಮತ್ತು ಧಮ್ಮಕ್ಕೆ ಹಾಗು ಭಿಕ್ಖುಗಳ ಸಂಘಕ್ಕೆ ಶರಣು ಹೋಗುತ್ತೇನೆ. ನಾನು ಜೀವನಪರ್ಯಂತ ಅವರಿಗೆ ಉಪಾಸಕನಾಗಿ ಶರಣು ಹೋಗಿದ್ದೇನೆಂದು ಅವರು ನೆನಪಿಸಿಕೊಳ್ಳಲಿ.</p>
    <p>ಭಗವಾನರು ಮತ್ತು ಅವರ ಭಿಕ್ಖು ಸಂಘವು ನಾಳಿನ ಭೋಜನವನ್ನು ನನ್ನಿಂದ ಪಡೆಯುವುದಕ್ಕೆ ಸಮ್ಮತಿ ನೀಡಲಿ.</p>
    <p> ಭಗವಾನರು ಮೌನದಿಂದಲೇ ಸಮ್ಮತಿಸಿದರು.</p>
    <p>ಭಗವಾನರು ಸಮ್ಮತಿಸಿದ್ದಾರೆಂದು ಅರಿತು ಬ್ರಾಹ್ಮಣ ಬ್ರಹ್ಮಾಯುವು ತನ್ನ ಸ್ಥಾನದಿಂದ ಎದ್ದು ಭಗವಾನರಿಗೆ ವಂದಿಸಿ ಪ್ರದಕ್ಷಿಣೆ ಹಾಕಿ ನಿರ್ಗಮಿಸಿದನು.</p>
    <p> ರಾತ್ರಿ ಕಳೆದಮೇಲೆ ಬ್ರಾಹ್ಮಣ ಬ್ರಹ್ಮಾಯುವು ತನ್ನ ಮನೆಯಲ್ಲಿ ವಿವಿಧಬಗೆಯ ಭಕ್ಷ್ಯಗಳನ್ನು ತಯಾರು ಮಾಡಿಸಿ ಸಮಯವು ಆಯಿತೆಂದು ಭಗವಾನರಿಗೆ ಹೇಳಿದನು:</p>
    <p>ಸಮಯವಾಗಿದೆ, ಪೂಜ್ಯ ಗೌತಮರೆ, ಭೋಜನವು ಸಿದ್ಧವಾಗಿದೆ.</p>
    <p> 15. ಅದು ಪೂವರ್ಾಹ್ನ ಸಮಯವಾಗಿದ್ದು ಭಗವಾನರು ಚೀವರವನ್ನು ಧರಿಸಿ ಪಿಂಡಪಾತ್ರೆಯನ್ನು ಹಿಡಿದು ಮೇಲು ಹೊದಿಕೆಯನ್ನು ತೆಗೆದುಕೊಂಡು ತನ್ನ ಭಿಕ್ಖು ಸಂಘದೊಡನೆ ಬ್ರಾಹ್ಮಣ ಬ್ರಹ್ಮಾಯುವಿನ ಮನೆಗೆ ಹೋಗಿ ಅಲ್ಲಿ ತಮಗಾಗಿ ಸಿದ್ಧಪಡಿಸಿದ ಆಸನದ ಮೇಲೆ ಕುಳಿತರು.</p>
    <p>ಹೀಗೆ ಒಂದು ವಾರದ ಕಾಲ ಬ್ರಾಹ್ಮಣ ಬ್ರಹ್ಮಾಯುವು ತಾನೇ ಕೈಯಿಂದ ಬುದ್ಧನ ಹಿರಿತನದಲ್ಲಿದ್ದ ಭಿಕ್ಖು ಸಂಘಕ್ಕೆ ವಿವಿಧಬಗೆಯ ಭಕ್ಷ್ಯ ಭೋಜ್ಯಗಳನ್ನು ಬಡಿಸಿ ತೃಪ್ತಿಪಡಿಸಿದನು. </p>
    <p> ಆ ಒಂದು ವಾರದ ಕೊನೆಯಲ್ಲಿ ಭಗವಾನರು ವಿದೇಹ ರಾಜ್ಯದಲ್ಲಿ ಸಂಚರಿಸಲು ತೆರಳಿದರು. </p>
    <p>ಭಗವಾನರು ನಿರ್ಗಮಿಸಿದ ಕೂಡಲೆ ಇತ್ತ ಬ್ರಾಹ್ಮಣ ಬ್ರಹ್ಮಾಯುವು ಕಾಲವಾದನು.</p>
    <p>ಸುಮಾರು ಜನ ಭಿಕ್ಖುಗಳು ಭಗವಾನರ ಬಳಿ ಹೋಗಿ ಗೌರವವನ್ನು ಸಲ್ಲಿಸಿದ ನಂತರ ಒಂದು ಬದಿಯಲ್ಲಿ ಕುಳಿತು ಹೇಳಿದರು:</p>
    <p>ಪೂಜ್ಯ ಭಂತೆ, ಬ್ರಾಹ್ಮಣ ಬ್ರಹ್ಮಾಯುವು ತೀರಿಹೋದನು.</p>
    <p>ಅವನು ಎಲ್ಲಿ ಸೇರಿದನು? ಅವನ ಮುಂದಿನ ಗತಿ ಏನು?</p>
    <p> ಭಿಕ್ಖುಗಳೇ, ಬ್ರಾಹ್ಮಣ ಬ್ರಹ್ಮಾಯುವು ಪಂಡಿತನು, ಅವನು ಧಮ್ಮದಲ್ಲಿದ್ದನು, ಅವನು ಧಮ್ಮವಿಮಶರ್ೆಯಲ್ಲಿ ನನ್ನನ್ನು ತೊಂದರೆಗೀಡುಮಾಡಲಿಲ್ಲ. ಓರಂಭಾಗೀಯ ಸಂಯೋಜನೆಗಳನ್ನು ನಾಶಗೊಳಿಸಿ ಅವನು ಓಪಪಾತಿಕವಾಗಿ ಪರಿಶುದ್ಧ ಲೋಕದಲ್ಲಿ ಕಾಣಿಸಿಕೊಂಡಿದ್ದಾನೆ ಮತ್ತು ಅಲ್ಲಿಂದಲೇ ಅವನು ನಿಬ್ಬಾಣವನ್ನು ಹೊಂದುತ್ತಾನೆ, ಈ ಲೋಕಕ್ಕೆ ಮರಳುವುದಿಲ್ಲ.
    </p>
    <p> ಭಗವಾನರು ಹೀಗೆ ನುಡಿದರು. ಸ್ಫೂರ್ತಿ ಪಡೆದ ಭಿಕ್ಖುಗಳು ಭಗವಾನರ ನುಡಿಗೆ ಆನಂದಗೊಂಡರು.
    </p>
    <h2>ಇಲ್ಲಿಗೆ ಬ್ರಹ್ಮಾಯು ಸುತ್ತ ಮುಗಿಯಿತು </h2>
    <footer>
      <p>First published in <cite class='book' translate='no'>Kannada Tipitaka Granthamale - Majjhima Nikāya</cite> (Bhagavan Buddha Theravada Buddhist University, <span class='publication-date'>2012</span>)</p>
      <p>Translated from the Pali by <span class='author'>Molakalmuru Srinivasamurthy</span>.</p>
      <p>ಅನುವಾದಕ: ಮೊಳಕಾಲ್ಕೂರು ಶ್ರೀನಿವಾಸಮೂರ್ತಿ</p>
      <p>ಪ್ರಧಾನ ಸಂಪಾದಕರು: ಪೂಜ್ಯ ಶ್ರೀ ಆಚಾರ್ಯ ಬುದ್ಧರಕ್ಖಿತ, ಅಭಿಧಜ ಅಗ್ಗಮಹಾ ಸದ್ಧಮ್ಮ ಜೋತಿಕ, ಡಿ.ಲಿಟ್</p>
      <address>ಪ್ರಕಾಶನ ವಿಭಾಗ<br>
        ಭಗವಾನ್ ಬುದ್ಧ ಪಾಳಿ ಮತ್ತು ಥೇರವಾದ ಬೌದ್ಧ ವಿಶ್ವವಿದ್ಯಾಲಯ<br>
        ಬುದ್ಧ ವಚನ ಟ್ರಸ್ಟ್<br>
        ಮಹಾ ಬೋಧಿ ಸೊಸೈಟಿ<br>
        14, ಕಾಳಿದಾಸ ಮಾರ್ಗ<br>
        ಗಾಂಧಿನಗರ, ಬೆಂಗಳೂರು-560 009<br>
        ದೂರವಾಣಿ : 080-22250684<br>
        ಫ್ಯಾಕ್ಸ್ : 080-22264438<br></address>
      <p>Email: books@mahabodhi.info</p>
      <p><a href='http://www.mahabodhi.info'>www.mahabodhi.info</a></p>
      <p>© ಬುದ್ಧ ವಚನ ಟ್ರಸ್ಟ್, ಮಹಾ ಬೋಧಿ ಸೊಸೈಟಿ ಮೇ 2012</p>
      <p>Permission to publish was kindly granted by Bhikkhu Ananda</p>
      <p>Digital files provided by Aneesh Bodh</p>
      <p>Prepared for SuttaCentral by <span class='editor'>Venugopal N.V.</span>.</p>
    </footer>
  </article>
</body>

</html>