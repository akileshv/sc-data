<!DOCTYPE html>
<html>

<head>
  <meta charset='UTF-8'>
  <meta name='author' content='Molakalmuru Srinivasamurthy'>
  <title>MN 82: ರಟ್ಠಪಾಲ ಸುತ್ತ-ಮೊಳಕಾಲ್ಕೂರು ಶ್ರೀನಿವಾಸಮೂರ್ತಿ</title>
</head>

<body>
  <article id='mn82' lang='kan'>
    <header>
      <ul>
        <li class='nikaya'>ಮಜ್ಝಿಮನಿಕಾಯ</li>
        <li class='vagga' lang='pli' translate='no'>3. ರಾಜವರ್ಗ</li>
      </ul>
      <h1 class='sutta-title'>82. ರಟ್ಠಪಾಲ ಸುತ್ತ</h1>
    </header>
    <h2>ರಟ್ಠಪಾಲ ಸುತ್ತ
    </h2>
    <p> 1. ನಾನು ಹೀಗೆ ಕೇಳಿದ್ದೇನೆ, ಭಗವಾನರು ಒಂದು ಸಮಯದಲ್ಲಿ ಕುರು ದೇಶದಲ್ಲಿ ತಮ್ಮ ದೊಡ್ಡ ಭಿಕ್ಖು ಸಂಘದೊಡನೆ ಸುತ್ತಾಡುತ್ತಾ ಥುಲ್ಲಕೋಟ್ಠಿಕ ಎಂಬ ಕುರು ನಗರಕ್ಕೆ ಬಂದರು.
    </p>
    <p> ಥುಲ್ಲಕೋಟ್ಠಿಕದ ಬ್ರಾಹ್ಮಣ ಗೃಹಸ್ಥರು ಹೀಗೆ ಕೇಳಲ್ಪಟ್ಟರು: ಶಾಕ್ಯ ಪುತ್ರನಾದ ಸಮಣ ಗೌತಮರು ಕುರು ದೇಶದಲ್ಲಿ ತಮ್ಮ ಭಿಕ್ಖು ಸಂಘದೊಡನೆ ತಿರುಗಾಡುತ್ತಾ ಈ ಥುಲ್ಲಕೋಟ್ಠಿಕಕ್ಕೆ ಬಂದಿದ್ದಾರೆ, ಭಗವಾನ್ ಗೌತಮರ ಬಗ್ಗೆ ಒಳ್ಳೆಯ ವರದಿಯೊಂದು ಹೀಗಿದೆ: ಭಗವಾನರು ಅರಹಂತರು ಸಮ್ಮಾಸಂಬುದ್ಧರು, ವಿದ್ಯೆ ಆಚರಣೆಯಲ್ಲಿ ಸಂಪನ್ನರು, ಸುಗತರು, ಲೋಕ ಜ್ಞಾನಿಗಳು, ವ್ಯಕ್ತಿಗಳನ್ನು ಪಳಗಿಸುವ ಅಸಮಾನ ಮಾರ್ಗದರ್ಶಿಗಳು, ದೇವತೆಗಳ ಹಾಗೂ ಮಾನವರ ಗುರುಗಳು, ಬುದ್ಧರೂ ಭಗವಂತರೂ ಆದವರು. ದೇವತೆಗಳು, ಮಾರರು, ಬ್ರಹ್ಮರು, ಸಮಣ ಬ್ರಾಹ್ಮಣರ ಸಂತಾನಗಳು, ರಾಜರು ಪ್ರಜೆಗಳು ಇವರೆಲ್ಲರಿಂದ ಕೂಡಿರುವ ಈ ಪ್ರಪಂಚವನ್ನು ತನ್ನ ಸ್ವಜ್ಞಾನದಿಂದ ಅರಿತಿದ್ದಾರೆಂದು ಘೋಷಿಸಿದ್ದಾರೆ. ಇವರು ಬೋಧಿಸುವ ಧಮ್ಮವು ಆದಿಯಲ್ಲಿ ಕಲ್ಯಾಣವನ್ನುಂಟು ಮಾಡುವಂತಹುದು, ಮಧ್ಯದಲ್ಲಿ ಕಲ್ಯಾಣವನ್ನುಂಟು ಮಾಡುವಂತಹುದು, ಅಂತ್ಯದಲ್ಲಿ ಕಲ್ಯಾಣವನ್ನುಂಟು ಮಾಡುವಂತಹದ್ದಾಗಿದ್ದು, ಪರಿಪೂರ್ಣವೂ ಪರಿಶುದ್ಧವೂ ಪವಿತ್ರವೂ ಆಗಿ ಪ್ರಕಾಶಿಸುವಂತಹುದು. ಆದ್ದರಿಂದ ಇಂತಹ ಅರಹಂತರನ್ನು ದರ್ಶಿಸುವುದು ಒಳ್ಳೆಯದು.
    </p>
    <p> ಆಗ ಥುಲ್ಲಕೊಟ್ಠಿಕದ ಬ್ರಾಹ್ಮಣ ಗೃಹಸ್ಥರು ಭಗವಾನರನ್ನು ನೋಡಲು ಹೋದರು. ಕೆಲವರು ಭಗವಾನರ ಬಳಿ ಹೋಗಿ ನಮಸ್ಕರಿಸಿ ಒಂದು ಪಕ್ಕದಲ್ಲಿ ಕುಳಿತರು. ಇನ್ನು ಕೆಲವರು ಉಭಯ ಕುಶಲೋಪರಿಗಳ ನಂತರ ಒಂದು ಬದಿಯಲ್ಲಿ ಕುಳಿತರು, ಮತ್ತೆ ಕೆಲವರು ಭಕ್ತಿಪೂರ್ವಕವಾಗಿ ಭಗವಾನರತ್ತ ನಮಸ್ಕರಿಸಿ ಒಂದು ಬದಿಯಲ್ಲಿ ಕುಳಿತರು; ಕೆಲವರು ಏನೂ ಮಾತನಾಡದೆ ಸುಮ್ಮನೆ ಒಂದೆಡೆ ಕುಳಿತರು. ಹೀಗೆ ಎಲ್ಲರೂ ಕುಳಿತ ಮೇಲೆ ಭಗವಾನರು ಧಮ್ಮೋಪದೇಶದ ಮೂಲಕ ಸೂಚಿಸಿದರು, ಆಗ್ರಹಿಸಿದರು, ಜಾಗ್ರತಗೊಳಿಸಿದರು ಮತ್ತು ಉತ್ತೇಜಿಸಿದರು.
    </p>
    <p> 2. ಆ ಸಮಯದಲ್ಲಿ ಥುಲ್ಲಕೋಟ್ಠಿಕದ ಅಗ್ರಕುಲಕ್ಕೆ ಸೇರಿದ ಕುಲಪುತ್ರ ರಟ್ಠಪಾಲನೂ ಆ ಸಭೆಯಲ್ಲಿ ಕುಳಿತಿದ್ದನು. ಅವನಿಗೆ ಹೀಗೆನ್ನಿಸಿತು: ನಾನು ತಿಳಿದಂತೆ ಭಗವಾನರಿಂದ ಬೋಧಿಸಲ್ಪಟ್ಟ ಈ ಧಮ್ಮವನ್ನು ಗೃಹಸ್ಥನಾಗಿದ್ದುಕೊಂಡೇ ಪರಿಪೂರ್ಣವಾಗಿ ಪರಿಶುದ್ಧವಾಗಿ ಸಂಖಲಿತವಾಗಿ ಪವಿತ್ರವಾಗಿ ಪರಿಪಾಲಿಸಲು ಅಷ್ಟು ಸುಲಭ ಸಾಧ್ಯವಲ್ಲ. ಒಂದುವೇಳೆ ನಾನು ತಲೆಕೂದಲು ಮತ್ತು ಗಡ್ಡವನ್ನು ತೆಗೆದು ಕಾಷಾಯ ವಸ್ತ್ರಗಳನ್ನು ಧರಿಸಿ ಅನಗಾರಿಕ ಪಬ್ಬಜಿತನಾದರೆ ಹೇಗೆ?
    </p>
    <p> ಥುಲ್ಲಕೋಟ್ಠಿಕದ ಬ್ರಾಹ್ಮಣ ಗೃಹಸ್ಥರು ಭಗವಾನರ ಧಮ್ಮೋಪದೇಶದ ಮೂಲಕ ಸೂಚಿತರಾಗಿ, ಆಗ್ರಹಿತರಾಗಿ, ಜಾಗ್ರತರಾಗಿ, ಉತ್ಸಾಹಿತರಾಗಿ, ಸ್ಫೂರ್ತಿಗೊಂಡು ಭಗವಾನರ ಮಾತುಗಳನ್ನು ಅಭಿನಂದಿಸಿದರು. ಆನಂತರ ತಮ್ಮ ಸ್ಥಾನಗಳಿಂದ ಎದ್ದು ವಂದಿಸಿ ಪ್ರದಕ್ಷಿಣೆ ಹಾಕಿ ನಿರ್ಗಮಿಸಿದರು.
    </p>
    <p> ಅವರೆಲ್ಲರೂ ಹೋದಮೇಲೆ ಕುಲಪುತ್ರ ರಟ್ಠಪಾಲನು ಭಗವಾನರ ಬಳಿಗೆ ಹೋಗಿ ಪ್ರಣಾಮಗಳನ್ನು ಸಲ್ಲಿಸಿ ಒಂದು ಬದಿಯಲ್ಲಿ ಕುಳಿತು ಭಗವಾನರಿಗೆ ಹೀಗೆ ನಿವೇದಿಸಿಕೊಂಡನು: ಪೂಜ್ಯರೇ, ನಾನು ತಿಳಿದಂತೆ ಭಗವಾನರಿಂದ ಬೋಧಿಸಲ್ಪಟ್ಟ ಈ ಧಮ್ಮವನ್ನು ಗೃಹಸ್ಥನಾಗಿದ್ದುಕೊಂಡೇ ಪರಿಪೂರ್ಣವಾಗಿ ಪರಿಶುದ್ಧವಾಗಿ ಮತ್ತು ಸಂಖಲಿತವಾಗಿ ಪರಿಪಾಲಿಸಲು ಅಷ್ಟು ಸುಲಭ ಸಾಧ್ಯವಲ್ಲ. ತಲೆಗೂದಲು ಗಡ್ಡವನ್ನು ತೆಗೆದು ಕಾಷಾಯ ವಸ್ತ್ರಗಳನ್ನು ಧರಿಸಿ ಅನಗಾರಿಕ ಪಬ್ಬಜಿತನಾಗಲು ಇಚ್ಛಿಸುತ್ತೇನೆ. ನಾನು ಭಗವಾನರಿಂದ ಪಬ್ಬಜ್ಜವನ್ನು ಸ್ವೀಕರಿಸುತ್ತೇನೆ, ಉಪಸಂಪದವನ್ನು ಪಡೆಯುತ್ತೇನೆ.
    </p>
    <p> ರಟ್ಠಪಾಲ, ನಿನ್ನ ತಂದೆ-ತಾಯಿಗಳು ನೀನು ಪಬ್ಬಜ್ಜವನ್ನು ಸ್ವೀಕರಿಸಲು ಅನುಮತಿಯನ್ನು ನೀಡಿದ್ದಾರೆಯೇ?
    </p>
    <p> ಇಲ್ಲ, ಪೂಜ್ಯರೆ, ನನ್ನ ತಂದೆ-ತಾಯಿಗಳಿಂದ ಅನುಮತಿಯನ್ನು ಪಡೆದಿಲ್ಲ.
    </p>
    <p> ರಟ್ಠಪಾಲನೆ, ತಥಾಗತರು ತಂದೆ-ತಾಯಿಗಳಿಂದ ಅಪ್ಪಣೆ ಪಡೆಯದವರಿಗೆ ಪಬ್ಬಜ್ಜವನ್ನು ನೀಡುವುದಿಲ್ಲ.
    </p>
    <p> ಪೂಜ್ಯರೇ, ನಾನು ನನ್ನ ತಂದೆ-ತಾಯಿಗಳಿಂದ ಪಬ್ಬಜ್ಜವನ್ನು ಸ್ವೀಕರಿಸಲು ಅನುಮತಿಯನ್ನು ಪಡೆದೇ ಬರುತ್ತೇನೆ.
    </p>
    <p> 3. ಕುಲಪುತ್ರ ರಟ್ಠಪಾಲನು ತನ್ನ ಆಸನದಿಂದ ಮೇಲೆದ್ದು, ಭಗವಾನರಿಗೆ ಪ್ರಣಾಮಗಳನ್ನು ಸಲ್ಲಿಸಿ ಪ್ರದಕ್ಷಿಣೆ ಹಾಕಿ ನಿರ್ಗಮಿಸಿದನು. ಅವನು ತಂದೆ-ತಾಯಿಗಳ ಬಳಿ ಹೋಗಿ ಹೀಗೆ ಹೇಳಿದನು: ತಾಯಿ ಮತ್ತು ತಂದೆಯರೇ, ನಾನು ತಿಳಿದಂತೆ ಭಗವಾನರಿಂದ ಬೋಧಿಸಲ್ಪಟ್ಟ ಧಮ್ಮವನ್ನು ಗೃಹಸ್ಥನಾಗಿದ್ದುಕೊಂಡೇ ಪರಿಪೂರ್ಣವಾಗಿ ಪರಿಶುದ್ಧವಾಗಿ ಸಂಖಲಿತವಾಗಿ ಪರಿಪಾಲಿಸಲು ಅಷ್ಟು ಸುಲಭ ಸಾಧ್ಯವಿಲ್ಲ. ಆದ್ದರಿಂದ ತಲೆಗೂದಲು ಗಡ್ಡವನ್ನು ತೆಗೆದು ಕಾಷಾಯವಸ್ತ್ರವನ್ನು ಧರಿಸಿ ಅನಗಾರಿಕ ಪಬ್ಬಜ್ಜವನ್ನು ಸ್ವೀಕರಿಸಲು ಇಚ್ಛಿಸುತ್ತೇನೆ. ಪಬ್ಬಜ್ಜವನ್ನು ಸ್ವೀಕರಿಸಲು ನನಗೆ ಅನುಮತಿಯನ್ನು ಕೊಡಿ.
    </p>
    <p> ಯಾವಾಗ ಈ ಮಾತುಗಳನ್ನು ಅವನು ಹೇಳಿದನೋ ಆಗ ಅವನ ತಂದೆ-ತಾಯಿಗಳು ಹೇಳಿದರು: ಪ್ರಿಯ ರಟ್ಠಪಾಲ, ನೀನು ನಮ್ಮ ಒಬ್ಬನೇ ಮಗ, ನಿನ್ನನ್ನು ಸುಖವಾಗಿ ಬೆಳೆಸಿ ದೊಡ್ಡವನನ್ನಾಗಿ ಮಾಡಿದ್ದೇವೆ. ಪ್ರಿಯ ರಟ್ಠಪಾಲ, ನಿನಗೆ ದುಃಖವೇನೆಂಬುದು ಗೊತ್ತಿಲ್ಲ. ನೀನು ಒಂದುವೇಳೆ ಸತ್ತರೂ ಅದು ನಮ್ಮ ಇಚ್ಛೆಗೆ ವಿರುದ್ಧವಾಗಿಯೇ ಇದ್ದು ನಿನ್ನನ್ನು ಕಳೆದುಕೊಳ್ಳುತ್ತೇವೆ. ಹೀಗಿರುವಾಗ ನೀನು ಬದುಕಿರುವಾಗಲೇ ನಿನ್ನನ್ನು ಪಬ್ಬಜಿತನಾಗುವಂತೆ ಹೇಗೆ ಅನುಮತಿ ನೀಡಬಲ್ಲೆವು?
    </p>
    <p> ಎರಡನೆಸಾರಿ... ಮೂರನೆಸಾರಿ ಕುಲಪುತ್ರ ರಟ್ಠಪಾಲನು: ತಾಯಿ ಮತ್ತು ತಂದೆಯರೇ... ಪಬ್ಬಜ್ಜವನ್ನು ಸ್ವೀಕರಿಸಲು ನನಗೆ ಅನುಮತಿಯನ್ನು ಕೊಡಿ.
    </p>
    <p> ಎರಡನೆಸಾರಿ... ಮೂರನೆಸಾರಿ ಅವನ ತಂದೆ-ತಾಯಿಗಳು ಹೇಳಿದರು: ಪ್ರಿಯ ರಟ್ಠಪಾಲ... ನೀನು ಬದುಕಿರುವಾಗಲೆ ಪಬ್ಬಜಿತನಾಗುವಂತೆ ಹೇಗೆ ಅನುಮತಿ ನೀಡಬಲ್ಲೆವು?
    </p>
    <p> 4. ಕುಲಪುತ್ರ ರಟ್ಠಪಾಲನು ತನ್ನ ತಂದೆ-ತಾಯಿಗಳಿಂದ ಪಬ್ಬಜ್ಜಿತನಾಗಲು ಅನುಮತಿ ದೊರೆಯದುದ್ದರಿಂದ ಬರಿ ನೆಲದ ಮೇಲೆ ಬಿದ್ದುಕೊಂಡು, ನಾನು ಇಲ್ಲೇ ಈಗಲೇ ಸಾಯಬೇಕು, ಇಲ್ಲವೇ ಅನಗಾರಿಕ ಪಬ್ಬಜ್ಜವನ್ನು ಸ್ವೀಕರಿಸಬೇಕು ಎಂದನು.
    </p>
    <p> ಆಗ ಕುಲಪುತ್ರ ರಟ್ಠಪಾಲನ ತಂದೆ-ತಾಯಿಗಳು ಅವನಿಗೆ ಹೀಗೆ ಹೇಳಿದರು: ಪ್ರೀತಿಯ ರಟ್ಠಪಾಲ, ನೀನು ನಮ್ಮ ಒಬ್ಬನೇ ಮಗ; ನಿನ್ನನ್ನು ಸುಖವಾಗಿ ಬೆಳೆಸಿ ದೊಡ್ಡವನನ್ನಾಗಿ ಮಾಡಿದ್ದೇವೆ. ಮೇಲಕ್ಕೆ ಏಳು, ಪ್ರಿಯ ರಟ್ಠಪಾಲ, ತಿನ್ನು, ಕುಡಿ, ಮೋಜು ಮಾಡು. ಹೀಗೆ ತಿನ್ನುವುದರಿಂದ, ಕುಡಿಯುವುದರಿಂದ, ಮೋಜು ಮಾಡುವುದರಿಂದ ಇಂದ್ರಿಯ ಸುಖಗಳನ್ನು ಅನುಭವಿಸುತ್ತಲೇ ಪುಣ್ಯವನ್ನು ಗಳಿಸಬಹುದು. ನಾವು ನಿನಗೆ ಅನಗಾರಿಕ ಪಬ್ಬಜ್ಜವನ್ನು ಸ್ವೀಕರಿಸಲು ಅನುಮತಿ ನೀಡುವುದಿಲ್ಲ. ನೀನು ಒಂದುವೇಳೆ ಸತ್ತರೂ ನಿನ್ನನ್ನು ನಮ್ಮ ಇಚ್ಛೆಗೆ ವಿರುದ್ಧವಾಗಿಯೇ ಕಳೆದುಕೊಳ್ಳುತ್ತೇವೆ. ಹಾಗಿರುವಾಗ ನೀನು ಬದುಕಿರುವಾಗಲೇ ನಿನಗೆ ಪಬ್ಬಜ್ಜವನ್ನು ಸ್ವೀಕರಿಸಲು ಅನುಮತಿಯನ್ನು ಹೇಗೆ ಕೊಟ್ಟೇವು? ಅವರು ಹೀಗೆ ಹೇಳಿದ ಮೇಲೆ ಕುಲಪುತ್ರ ರಟ್ಠಪಾಲನು ಮೌನವಾದನು.
    </p>
    <p> ಎರಡನೆಸಾರಿ... ಮೂರನೆಸಾರಿ ಅವನ ತಂದೆ-ತಾಯಿಗಳು ಹೀಗೆ ಹೇಳಿದರು: ಪ್ರೀತಿಯ ರಟ್ಠಪಾಲ... ನಿನಗೆ ಪಬ್ಬಜ್ಜವನ್ನು ಸ್ವೀಕರಿಸಲು ಅನುಮತಿಯನ್ನು ಹೇಗೆ ಕೊಟ್ಟೇವು? ಮೂರನೇ ಸಾರಿಯೂ ಕುಲಪುತ್ರ ರಟ್ಠಪಾಲನು ಮೌನವಾಗಿದ್ದನು.
    </p>
    <p> ಕುಲಪುತ್ರ ರಟ್ಠಪಾಲನ ತಂದೆ-ತಾಯಿಗಳು ಅವನ ಗೆಳೆಯರ ಬಳಿ ಹೋಗಿ ಹೇಳಿದರು. ಪ್ರಿಯರೇ, ಕುಲಪುತ್ರನಾದ ರಟ್ಠಪಾಲನು ನೆಲದ ಮೇಲೆ ಬಿದ್ದುಕೊಂಡು ನಾನು ಈಗಲೇ ಇಲ್ಲಿಯೇ ಸಾಯಬೇಕು, ಇಲ್ಲವೇ ಪಬ್ಬಜ್ಜವನ್ನು ಸ್ವೀಕರಿಸಬೇಕು ಎನ್ನುತ್ತಿದ್ದಾನೆ. ಆದ್ದರಿಂದ ಪ್ರಿಯರೆ, ನೀವು ಬಂದು ರಟ್ಠಪಾಲನಿಗೆ ಹೇಳಿ, ಗೆಳೆಯ ರಟ್ಠಪಾಲ, ನೀನು ತಂದೆ-ತಾಯಿಗಳಿಗೆ ಒಬ್ಬನೇ ಮಗ... ಏಳು, ಗೆಳೆಯ ರಟ್ಠಪಾಲನೆ, ತಿನ್ನು, ಕುಡಿ, ಮೋಜು ಮಾಡು... ನೀನು ಬದುಕಿರುವಾಗಲೇ ಅವರು ನಿನಗೆ ಪಬ್ಬಜ್ಜವನ್ನು ಸ್ವೀಕರಿಸಲು ಹೇಗೆ ಅನುಮತಿಯನ್ನು ಕೊಟ್ಟಾರು?
    </p>
    <p> 5. ಆಗ ಕುಲಪುತ್ರ ರಟ್ಠಪಾಲನ ಗೆಳೆಯರು ಅವನಲ್ಲಿಗೆ ಹೋಗಿ; ಗೆಳೆಯ ರಟ್ಠಪಾಲ, ನೀನು ನಿನ್ನ ತಂದೆ-ತಾಯಿಗಳ ಏಕಮಾತ್ರ ಪ್ರಿಯಪುತ್ರ. ನಿನ್ನನ್ನು ಸುಖದಲ್ಲಿ ಬೆಳೆಸಿ ದೊಡ್ಡವರನ್ನಾಗಿ ಮಾಡಿದ್ದಾರೆ. ನಿನಗೆ ದುಃಖವೆಂಬುದೇ ಗೊತ್ತಿಲ್ಲ. ಪ್ರಿಯ ರಟ್ಠಪಾಲನೆ, ಏಳು, ಮೇಲಕ್ಕೆ ಏಳು, ತಿನ್ನು, ಕುಡಿ, ಮೋಜು ಮಾಡು. ಹೀಗೆ ತಿನ್ನುವುದರಿಂದ, ಕುಡಿಯುವುದರಿಂದ ಇಂದ್ರಿಯ ಸುಖಗಳನ್ನು ಅನುಭವಿಸುತ್ತಲೇ ಪುಣ್ಯವನ್ನು ಗಳಿಸಬಹುದು. ನಿನಗೆ ನಿನ್ನ ತಂದೆ-ತಾಯಿಗಳು ಪಬ್ಬಜ್ಜವನ್ನು ಸ್ವೀಕರಿಸಲು ಅನುಮತಿಯನ್ನು ನೀಡುವುದಿಲ್ಲ. ನೀನು ಒಂದುವೇಳೆ ಸತ್ತರೂ ಅದು ಅವರ ಇಚ್ಛೆಗೆ ವಿರುದ್ಧವಾಗಿಯೇ ಇರುತ್ತದೆ. ಹೀಗಿರುವಾಗ, ನೀನು ಬದುಕಿರುವಾಗಲೇ ಅವರು ನಿನಗೆ ಪಬ್ಬಜ್ಜವನ್ನು ಸ್ವೀಕರಿಸಲು ಹೇಗೆ ಅನುಮತಿಯನ್ನು ಇತ್ತಾರು? ಹೀಗೆ ಅವರು ಹೇಳಿದ ನಂತರವೂ ಕುಲಪುತ್ರ ರಟ್ಠಪಾಲನು ಮೌನವಾಗಿದ್ದನು.
    </p>
    <p> ಹೀಗೆಯೇ ಎರಡನೇಸಾರಿ... ಮೂರನೇಸಾರಿ ಅವನ ಗೆಳೆಯರು ಹೇಳಿದರು; ಗೆಳೆಯ ರಟ್ಠಪಾಲ... ನೀನು ಬದುಕಿರುವಾಗಲೇ ಅವರು ನಿನಗೆ ಪಬ್ಬಜ್ಜವನ್ನು ಸ್ವೀಕರಿಸಲು ಹೇಗೆ ಅನುಮತಿಯನ್ನು ಇತ್ತಾರು? ಮೂರನೆಸಾರಿಯೂ ಕುಲಪುತ್ರ ರಟ್ಠಪಾಲನು ಮೌನವಾಗಿಯೇ ಇದ್ದನು.
    </p>
    <p> 6. ಕುಲಪುತ್ರ ರಟ್ಠಪಾಲನ ಗೆಳೆಯರು ಅವನ ತಂದೆ-ತಾಯಿಯರ ಬಳಿ ಹೋಗಿ ಹೇಳಿದರು: ತಾಯಿ ಮತ್ತು ತಂದೆಯರೆ, ರಟ್ಠಪಾಲನು ಬರಿ ನೆಲದ ಮೇಲೆ ಬಿದ್ದುಕೊಂಡು ನಾನು ಇಲ್ಲಿ ಈಗಲೇ ಸಾಯಬೇಕು, ಇಲ್ಲವೇ ಪಬ್ಬಜಿತನಾಗುತ್ತೇನೆ ಎಂದು ಹೇಳಿದ್ದಾನೆ. ನೀವು ಈಗ ಅವನಿಗೆ ಪಬ್ಬಜಿತನಾಗಲು ಅನುಮತಿಯನ್ನು ನೀಡದಿದ್ದರೆ ಅವನು ಸತ್ತುಹೋಗುತ್ತಾನೆ. ನೀವು ಅವನಿಗೆ ಅನುಮತಿಯನ್ನು ಕೊಟ್ಟರೆ ಅವನು ಪಬ್ಬಜ್ಜಿತನಾದಮೇಲೂ ನೀವು ಅವನನ್ನು ನೋಡಬಹುದು. ಅವನು ಒಂದುವೇಳೆ ಪಬ್ಬಜ್ಜವನ್ನು ಇಷ್ಟಪಡದಿದ್ದರೆ ಇಲ್ಲಿಗೆ ಬರದೆ ಇನ್ನೇನು ಮಾಡುತ್ತಾನೆ? ಆದ್ದರಿಂದ ಅವನಿಗೆ ಪಬ್ಬಜ್ಜವನ್ನು ಸ್ವೀಕರಿಸಲು ಅನುಮತಿಯನ್ನು ನೀಡಿ.
    </p>
    <p> ಪ್ರಿಯರೆ, ಹಾಗಾದರೆ ನಾವು ಕುಲಪುತ್ರ ರಟ್ಠಪಾಲನಿಗೆ ಪಬ್ಬಜ್ಜವನ್ನು ಸ್ವೀಕರಿಸಲು ಅನುಮತಿಯನ್ನು ನೀಡುತ್ತೇವೆ. ಆದರೆ ಅವನು ಪಬ್ಬಜಿತನಾದಮೇಲೆ ತಂದೆ-ತಾಯಿಗಳನ್ನು ಬಂದು ನೋಡಿಕೊಂಡು ಹೋಗಬೇಕು.
    </p>
    <p> ಆನಂತರದಲ್ಲಿ ಕುಲಪುತ್ರ ರಟ್ಠಪಾಲನ ಗೆಳೆಯರು ಅವನ ಬಳಿ ಹೋಗಿ ಹೇಳಿದರು: ಗೆಳೆಯ ರಟ್ಠಪಾಲ, ಮೇಲೇಳು. ನಿನ್ನ ತಂದೆ-ತಾಯಿ ಪಬ್ಬಜ್ಜವನ್ನು ಸ್ವೀಕರಿಸಲು ಅನುಮತಿಯನ್ನು ನೀಡುತ್ತಾರೆ. ಆದರೆ ನೀನು ಪಬ್ಬಜಿತನಾದ ಮೇಲೆ ನಿನ್ನ ತಂದೆ-ತಾಯಿಗಳನ್ನು ಭೇಟಿಯಾಗಬೇಕು.
    </p>
    <p> 7. ಆಗ ಕುಲಪುತ್ರ ರಟ್ಠಪಾಲನು ಶಕ್ತಿ ಸಂಚಯಿಸಿಕೊಂಡು ಮೇಲೆದ್ದನು; ಭಗವಾನರ ಬಳಿಹೋಗಿ ಅಭಿವಂದನೆಯನ್ನು ಸಲ್ಲಿಸಿ ಒಂದು ಬದಿಯಲ್ಲಿ ಕುಳಿತುಕೊಂಡು ಹೀಗೆ ಹೇಳಿದನು: ಪೂಜ್ಯರೆ, ಪಬ್ಬಜ್ಜವನ್ನು ಸ್ವೀಕರಿಸಲು ನನ್ನ ತಂದೆ-ತಾಯಿ ಅನುಮತಿಯನ್ನು ಕೊಟ್ಟಿದ್ದಾರೆ. ಭಗವಾನರು ನನಗೆ ಪಬ್ಬಜ್ಜವನ್ನು ದಯಪಾಲಿಸಬೇಕು. ಕುಲಪುತ್ರ ರಟ್ಠಪಾಲನು ಭಗವಾನರಿಂದ ಪಬ್ಬಜ್ಜವನ್ನು ಪಡೆದನು, ನಂತರದಲ್ಲಿ ಉಪಸಂಪದವನ್ನು ಪಡೆದನು35.
    </p>
    <p> ಆಯುಷ್ಮಂತ ರಟ್ಠಪಾಲನು ಉಪಸಂಪದವನ್ನು ಪಡೆದು ಬಹಳ ದಿನಗಳಾಗಿರಲಿಲ್ಲ. ಅಂದರೆ ಉಪಸಂಪದವನ್ನು ಪಡೆದ ಹದಿನೈದು ದಿನಗಳ ನಂತರದಲ್ಲಿ ಥುಲ್ಲಕೊಟ್ಠಿಕಾದಲ್ಲಿದ್ದ ಭಗವಾನರು ಸಾವತ್ಥಿಯ ಕಡೆ ಹಂತ ಹಂತವಾಗಿ ಪ್ರಯಾಣ ಬೆಳೆಸಿ ಅಲ್ಲಿಗೆ ಬಂದು ಅನಾಥಪಿಂಡಿಕನ ಜೇತವನಾರಾಮದಲ್ಲಿ ತಂಗಿದರು.
    </p>
    <p> ಇನ್ನು ಬಹಳಕಾಲ ಕಳೆದಿಲ್ಲವಾದರೂ ಆಯುಷ್ಮಂತ ರಟ್ಠಪಾಲನು ಏಕಾಂತವಾಗಿ, ವಿರಾಗಿಯಾಗಿ, ಅಪ್ರಮತ್ತನಾಗಿ ಶ್ರದ್ಧೆ ದೃಢಚಿತ್ತವುಳ್ಳವನಾಗಿ ಅಭಿಜ್ಞಾನದ ಮೂಲಕ ಬ್ರಹ್ಮಚರ್ಯಜೀವನ (ಪವಿತ್ರ ಜೀವನ)ದ ಪರಮ ಗುರಿಯನ್ನು ಮುಟ್ಟಿ ಅಲ್ಲೇ ನೆಲೆಗೊಂಡನು. ಇಂತಹ ಸ್ಥಿತಿಗಾಗಿಯೇ ಸಕಾರಣವಾಗಿಯೇ ಕುಲಪುತ್ರರು ಮನೆಯನ್ನು ತೊರೆದು ಉಪಸಂಪದವನ್ನು ಪಡೆಯುವುದು36. ಅವನಿಗೆ ಅಭಿಜ್ಞಾನದಿಂದ (ನೇರ ಅರಿವು) ತಿಳಿಯಿತು. ಹುಟ್ಟನ್ನು ನಾಶಮಾಡಿದ್ದೇನೆ, ಬ್ರಹ್ಮಚರ್ಯ (ಪವಿತ್ರ) ಜೀವನವನ್ನು ನಡೆಸಿದ್ದೇನೆ; ಏನನ್ನು ಮಾಡಬೇಕೋ ಅದನ್ನು ಮಾಡಿದ್ದೇನೆ. ಇನ್ನುಮುಂದೆ (ನನಗೆ) ಯಾವುದೇ ಹುಟ್ಟು ಇಲ್ಲ. ಹೀಗೆ ಆಯುಷ್ಮಂತ ರಟ್ಠಪಾಲನು ಅರಹಂತರಲ್ಲೊಬ್ಬನಾದನು.
    </p>
    <p> 8. ಆಗ ಆಯುಷ್ಮಂತ ರಟ್ಠಪಾಲನು ಭಗವಾನರ ಬಳಿ ಹೋಗಿ, ಅಭಿವಂದಿಸಿಯಾದ ನಂತರದಲ್ಲಿ ಒಂದು ಬದಿಯಲ್ಲಿ ಕುಳಿತು ಹೇಳಿದನು: ಪೂಜ್ಯರೆ, ಭಗವಾನರು ಅಪ್ಪಣೆ ಕೊಟ್ಟರೆ ನನ್ನ ತಂದೆ-ತಾಯಿಗಳನ್ನು ನೋಡಲು ಇಚ್ಛಿಸುತ್ತೇನೆ.
    </p>
    <p> ಆಗ ಭಗವಾನರು ಮಾನಸಿಕವಾಗಿಯೇ ಆಯುಷ್ಮಂತ ರಟ್ಠಪಾಲನ ಮನಸ್ಸನ್ನು ಪ್ರವೇಶಿಸಿ ಅವನ ಆಲೋಚನೆಗಳನ್ನು ಅರಿತರು. ಆಯುಷ್ಮಂತ ರಟ್ಠಪಾಲನು ಸಮಣ ಬದುಕನ್ನು ತೊರೆಯಲು ಮತ್ತು ಹೀನ ಬದುಕಿಗೆ ಹಿಂತಿರುಗಲು ಅಸಾಧ್ಯವೆಂದು ಅರಿತು ಹೀಗೆ ಹೇಳಿದರು: ರಟ್ಠಪಾಲ, ನೀನೇನೆಂದುಕೊಂಡಿರುವೆಯೋ ಅದನ್ನು ಮಾಡಲು ಇದು ಸಕಾಲ.
    </p>
    <p> ಆಗ ಆಯುಷ್ಮಂತ ರಟ್ಠಪಾಲನು ತನ್ನ ಆಸನದಿಂದ ಎದ್ದು ಭಗವಾನರಿಗೆ ಅಭಿವಂದಿಸಿ ಪ್ರದಕ್ಷಿಣೆ ಹಾಕಿ ನಿರ್ಗಮಿಸಿದನು. ಸೇನಾಸನವನ್ನು (ವಿಶ್ರಾಂತಿ ಪಡೆಯುವ ಜಾಗ) ವ್ಯವಸ್ಥಿತವಾಗಿಟ್ಟು ಚೀವರವನ್ನು ಹೊದ್ದು ಪಿಂಡಪಾತ್ರೆಯನ್ನು ಹಿಡಿದು ಥುಲ್ಲಕೋಟ್ಠಿಕದ ಕಡೆ ಪಯಣ ಬೆಳೆಸಿದನು. ಹಂತಹಂತವಾಗಿ ಪಯಣ ನಡೆಸುತ್ತಾ ಥುಲ್ಲಕೋಟ್ಠಿಕಕ್ಕೆ ಬಂದನು. ಅಲ್ಲಿ ರಾಜಕೋರಬ್ಯನ ಮಿಗಚೀರ ವನದಲ್ಲಿ ಉಳಿದುಕೊಂಡನು. ಆನಂತರದಲ್ಲಿ ಮುಂಜಾನೆಯ ಸಮಯದಲ್ಲಿ ಚೀವರವನ್ನು ಹೊದ್ದು ಪಿಂಡಪಾತ್ರೆಯನ್ನು ಹಿಡಿದು ಥುಲ್ಲಕೋಟ್ಠಿಕ ನಗರದಲ್ಲಿ ಭಿಕ್ಷೆಗಾಗಿ ಮನೆಯಿಂದ ಮನೆಗೆ ಹೋಗುತ್ತಿರುವಾಗ ತನ್ನ ತಂದೆಯ ಮನೆಯ ಮುಂದೆಯೇ ಬಂದನು.
    </p>
    <p> ಆ ಸಮಯದಲ್ಲಿ ಆಯುಷ್ಮಂತ ರಟ್ಠಪಾಲನ ತಂದೆಯು ಮನೆಯ ಅಂಗಳದಲ್ಲಿರುವ ಮಧ್ಯ ಬಾಗಿಲಿನಲ್ಲಿ ತಲೆ ಬಾಚಿಕೊಳ್ಳುತ್ತ ಕುಳಿತಿದ್ದರು. ಆಯುಷ್ಮಂತ ರಟ್ಠಪಾಲನು ದೂರದಲ್ಲಿ ಬರುತ್ತಿರುವುದನ್ನು ನೋಡಿ ಹೀಗೆ ಹೇಳಿದನು: ಈ ಬೋಳುತಲೆಯ ಸಮಣರೇ ಪ್ರಿಯನಾದ, ಆತ್ಮೀಯನಾದ ನಮ್ಮ ಏಕಮಾತ್ರ ಪುತ್ರನನ್ನು ಪಬ್ಬಜಿತನನ್ನಾಗಿ ಮಾಡಿರುವುದು. ತನ್ನ ಸ್ವಂತ ತಂದೆಯ ಮನೆಯಿಂದ ಆಯುಷ್ಮಂತ ರಟ್ಠಪಾಲನಿಗೆ ಭಿಕ್ಷೆಯೂ ಸಿಗಲಿಲ್ಲ ಅಥವಾ ವಿನಯದಿಂದ ಮುಂದೆ ಹೋಗೆಂದು ಹೇಳಲಿಲ್ಲ, ಸಿಕ್ಕಿದ್ದು ಬೈಗಳು ಮಾತ್ರ.
    </p>
    <p> ಅಷ್ಟರಲ್ಲೇ ಆ ಮನೆಯ ದಾಸಿಯೊಬ್ಬಳು (ಸಂಬಂಧಿಕರ ಕಡೆಯವಳು) ಹಳೆಯ ಗಂಜಿಯನ್ನು (ಅಭಿದೋಸಿ ಕಂ-ಕುಮ್ಮಾಸಂ) ಇನ್ನೇನು ಬಿಸಾಡಬೇಕೆಂದು ಹೊರಬಂದಳು. ಇದನ್ನು ನೋಡಿದ ಆಯುಷ್ಮಂತ ರಟ್ಠಪಾಲನು ಹೀಗೆ ನುಡಿದನು: ಸೋದರಿ, ಈ ಆಹಾರವನ್ನು ನೀನು ಬಿಸಾಡಬೇಕೆಂದಿದ್ದರೆ, ಅದನ್ನು ನನ್ನ ಈ ಬವನಾಸಿಯಲ್ಲಿ ಹಾಕು.
    </p>
    <p> 9. ಅವಳು ಹಾಗೆ ಮಾಡುವಾಗ ಅವಳು ಅವನ ಕೈ, ಕಾಲು ಮತ್ತು ಧ್ವನಿ ಚಹರೆಗಳನ್ನು ಗುರುತಿಸಿದಳು. ತಕ್ಷಣವೇ ಅವನ ತಾಯಿಯ ಬಳಿ ಹೋಗಿ, ಅಮ್ಮ, ನೀವಿದನ್ನು ತಿಳಿಯಿರಿ. ನಮ್ಮ ಮನೆ ಯಜಮಾನರ ಮಗ ರಟ್ಠಪಾಲನು ಬಂದಿದ್ದಾನೆ ಎಂದಳು.
    </p>
    <p> ಬಹಳ ಸಂತೋಷ! ನೀನು ಏನನ್ನು ಹೇಳುತ್ತಿರುವೆಯೋ ಅದು ನಿಜವಾದರೆ ನೀನೆಂದಿಗೂ ಇನ್ನುಮುಂದೆ ದಾಸಿಯಲ್ಲ. ಆಗ ಆಯುಷ್ಮಂತ ರಟ್ಠಪಾಲನ ತಾಯಿಯು ಅವನ ತಂದೆಯ ಬಳಿ ಹೋಗಿ ಹೇಳಿದಳು: ನೀವಿದನ್ನು ತಿಳಿಯಿರಿ, ಯಜಮಾನರೆ; ಕುಲಪುತ್ರ ರಟ್ಠಪಾಲನು ಬಂದಿದ್ದಾನೆಂದು ಅವಳೇ ಹೇಳುತ್ತಿದ್ದಾಳೆ.
    </p>
    <p> ಆಗತಾನೆ ಆಯುಷ್ಮಂತನಾದ ರಟ್ಠಪಾಲನು ನಿವಾಸವೊಂದರ ಗೋಡೆಯ ಬಳಿ ಕುಳಿತು ಹಳೆಯ ಗಂಜಿಯನ್ನು ಕುಡಿಯುತ್ತಿದ್ದನು. ತಂದೆಯು ರಟ್ಠಪಾಲನ ಬಳಿ ಹೋಗಿ ಹೇಳಿದನು: ರಟ್ಠಪಾಲ, ನನ್ನ ಪ್ರಿಯನೆ... ನೀನು ಹಳೆಯ ಗಂಜಿಯನ್ನು ಕುಡಿಯುತ್ತಿರುವೆ!37 ನಿನಗೆ ಹೋಗುವುದಕ್ಕೆ ನಿನ್ನದೇ ಆದ ಮನೆ ಇಲ್ಲವೇ?
    </p>
    <p> ಗೃಹಪತಿಯೇ, ನಮಗೆ ಮನೆಯಾದರೂ ಹೇಗಿರುತ್ತದೆ? ಮನೆಯನ್ನು ತೊರೆದವರಾದ ನಮಗೆ ಮನೆ ಹೇಗಿರಲು ಸಾಧ್ಯ? ನಾವು ಮನೆಯಿಲ್ಲದವರು ಗೃಹಪತಿಯೇ. ನಾವು ನಿಮ್ಮ ಮನೆಗೆ ಹೋದೆವು. ಆದರೆ ನಮಗೆ ಅಲ್ಲಿ ಭಿಕ್ಷೆಯಾಗಲಿ, ವಿನಯದಿಂದ ಇಲ್ಲವೆಂಬ ಮಾತಾಗಲಿ ಬರಲಿಲ್ಲ, ಬದಲಾಗಿ ನಮಗೆ ಬೈಗಳು ಸಿಕ್ಕವು.
    </p>
    <p> ಬನ್ನಿ ಪ್ರಿಯ ರಟ್ಠಪಾಲರೆ, ಮನೆಗೆ ಹೋಗೋಣ ಬನ್ನಿ.
    </p>
    <p> ಇಲ್ಲ, ಗೃಹಪತಿಯೇ, ನನ್ನ ಇಂದಿನ ಊಟ ಮುಗಿಯಿತು.
    </p>
    <p> ಹಾಗಾದರೆ, ಪ್ರಿಯ ರಟ್ಠಪಾಲರೆ, ನಾಳೆಯ ಊಟಕ್ಕಾಗಿ ದಯಮಾಡಿ ಒಪ್ಪಿಕೊಳ್ಳಿ. ಆಯುಷ್ಮಂತ ರಟ್ಠಪಾಲನು ಮೌನದಿಂದಲೆ ಸಮ್ಮತಿಸಿದನು.
    </p>
    <p> ಆಯುಷ್ಮಂತ ರಟ್ಠಪಾಲನು ಸಮ್ಮತಿಸಿದ್ದಾನೆಂದು ತಿಳಿದು ತಂದೆಯು ತನ್ನ ಮನೆಗೆ ಹೋಗಿ ಹಿರಣ್ಯ ಸುವರ್ಣ ನಾಣ್ಯಗಳನ್ನು ಮತ್ತು ಬಂಗಾರದ ಗಟ್ಟಿಗಳನ್ನು ಕುಪ್ಪೆಮಾಡಿ ಅದನ್ನು ಹೊದಿಕೆಯಿಂದ ಮುಚ್ಚಿದನು. ಆಯುಷ್ಮಂತ ರಟ್ಠಪಾಲನ ಪೂವರ್ಾಶ್ರಮದ ಸತಿಯರನ್ನು ಕರೆದು ಹೇಳಿದನು: ಬನ್ನಿ, ನನ್ನ ಸೊಸೆಯಂದಿರೆ, ಯಾವರೀತಿಯಲ್ಲಿ ರಟ್ಠಪಾಲನು ನಿಮ್ಮನ್ನು ನೋಡಲು ಇಚ್ಛಿಸುತ್ತಾನೋ ಆ ರೀತಿಯಲ್ಲಿ ಸಿಂಗರಿಸಿಕೊಳ್ಳಿ.
    </p>
    <p> 10. ರಾತ್ರಿ ಕಳೆದಮೇಲೆ ಆಯುಷ್ಮಂತ ರಟ್ಟಪಾಲನ ತಂದೆಯು ವಿಧವಿಧವಾದ ಭಕ್ಷ್ಯ ಭೋಜ್ಯಗಳನ್ನು ತನ್ನ ಮನೆಯಲ್ಲಿಯೇ ತಯಾರು ಮಾಡಿಸಿ ಭೋಜನದ ಸಮಯವನ್ನು ಘೋಷಿಸಲು ಆಯುಷ್ಮಂತನಾದ ರಟ್ಠಪಾಲನಿಗೆ ಹೇಳಿದನು: ಇದು ಸಮಯ, ಪ್ರಿಯ ರಟ್ಠಪಾಲ, ಭೋಜನವು ಸಿದ್ಧವಾಗಿದೆ.
    </p>
    <p> ಆಗ ಪೂವರ್ಾಹ್ನ ಸಮಯವಾಗಿದ್ದುದರಿಂದ ಆಯುಷ್ಮಂತನಾದ ರಟ್ಠಪಾಲನು ಚೀವರನ್ನು ಸರಿಪಡಿಸಿಕೊಂಡು, ಪಿಂಡಪಾತ್ರೆಯನ್ನು ಹಿಡಿದು ಸಂಘಾಟಿ (ಎದೆಯ ಮೇಲೆ ಹಾಕಿಕೊಳ್ಳುವ ಶಲ್ಯೆ) ಹಾಕಿಕೊಂಡು ತನ್ನ ತಂದೆಯ ಮನೆಗೆ ಹೋಗಿ ಅಲ್ಲಿ ತನಗಾಗಿ ಸಿದ್ಧಪಡಿಸಿದ ಆಸನದ ಮೇಲೆ ಕುಳಿತನು. ಆಗ ತಂದೆಯು ಹಿರಣ್ಯ ಸುವರ್ಣ ನಾಣ್ಯಗಳ ಮತ್ತು ಚಿನ್ನದ ಗಟ್ಟಿಗಳ ರಾಶಿಯ ಮೇಲಿದ್ದ ಹೊದಿಕೆಯನ್ನು ತೆಗೆದು ಹೇಳಿದನು: ಪ್ರಿಯ ರಟ್ಠಪಾಲ, ಇದು ನಿನ್ನ ತಾಯಿಯ ಕಡೆಯಿಂದ ಬಂದ ಧನ, ಇದು ನಿನ್ನ ತಂದೆಯ ಕಡೆಯಿಂದ ಬಂದ ಧನ, ಇದು ನಿನ್ನ ಪೂರ್ವಜರ ಕಡೆಯಿಂದ ಬಂದ ಧನ. ಪ್ರಿಯ ರಟ್ಠಪಾಲ, ಈ ಎಲ್ಲ ಐಶ್ವರ್ಯವನ್ನು ಅನುಭವಿಸಿ ಪುಣ್ಯವನ್ನು ಆರ್ಜಿಸು. ರಟ್ಠಪಾಲ ಬಾ; ಸಂನ್ಯಾಸದ ಬದುಕನ್ನು ತೊರೆದು ಈ ಕೆಳಗಿನ ಮಟ್ಟದ (ಗೃಹಸ್ಥ) ಬದುಕಿಗೆ ಬಂದು ಈ ಐಶ್ವರ್ಯವನ್ನೆಲ್ಲ ಅನುಭವಿಸಿ ಪುಣ್ಯವನ್ನು ಆರ್ಜಿಸು.
    </p>
    <p> ಗೃಹಪತಿಯೆ, ನನ್ನ ವಚನವನ್ನು ಪಾಲಿಸುವುದಾದರೆ ಈ ಎಲ್ಲ ಹಿರಣ್ಯ ಸುವರ್ಣಗಳ ರಾಶಿಯನ್ನು ಗಾಡಿಗಳಲ್ಲಿ ತುಂಬಿಕೊಂಡು ಹೋಗಿ ಹರಿಯುವ ಗಂಗಾನದಿಯ ಮಧ್ಯೆ ಬಿಸುಡು. ಇದೆಲ್ಲ ಏಕೆ? ಏಕೆಂದರೆ, ಗೃಹಪತಿಯೇ ಇದೆಲ್ಲದರ ಕಾರಣದಿಂದಾಗಿಯೇ ನಿನ್ನಲ್ಲಿ ಶೋಕ, ಬೇಸರ, ನೋವು, ದುಃಖ, ಹತಾಶೆಗಳು ಉಂಟಾಗುತ್ತವೆ.
    </p>
    <p> ಆನಂತರದಲ್ಲಿ ಆಯುಷ್ಮಂತ ರಟ್ಠಪಾಲನ ಪೂವರ್ಾಶ್ರಮದ ಸತಿಯರು ಅವನ ಪಾದಗಳನ್ನು ಚುಂಬಿಸಿ ನುಡಿದರು: ಆರ್ಯಪುತ್ರ, ಯಾವ ದೇವಕನ್ಯೆಯರ ಸಲುವಾಗಿ ತಾವು ಬ್ರಹ್ಮಚರ್ಯ ಜೀವನ (ಪವಿತ್ರ ಜೀವನ)ವನ್ನು ನಡೆಸುತ್ತಿದ್ದೀರಿ? ಅವರು ನೋಡಲು ಹೇಗಿದ್ದಾರೆ?
    </p>
    <p> ಸೋದರಿಯರೆ, ನಾವು ದೇವಕನ್ಯೆಯರ ಸಲುವಾಗಿ ಬ್ರಹ್ಮಚರ್ಯ ಜೀವನವನ್ನು ನಡೆಸುವುದಿಲ್ಲ.
    </p>
    <p> ಆರ್ಯಪುತ್ರ ರಟ್ಠಪಾಲನು ತಮ್ಮನ್ನು ಸೋದರಿಯರೆ ಎಂದು ಕರೆದನೆಂದು ಬಿಕ್ಕಿ ಬಿಕ್ಕಿ ಅತ್ತರು. ಮತ್ತು ಅಲ್ಲಿಯೇ ಮೂಛರ್ೆ ಹೋದರು.
    </p>
    <p> 11. ಆಗ ಆಯುಷ್ಮಂತ ರಟ್ಠಪಾಲನು ತಂದೆಗೆ ಹೀಗೆ ಹೇಳಿದನು: ಗೃಹಪತಿಯೇ, ನಮಗೆ ಭೋಜನವನ್ನು ಕೊಡುವುದಿದ್ದರೆ ಅದನ್ನು ಕೊಡಿ; ಹೀಗೆ ನಮ್ಮನ್ನು ಕಷ್ಟಕ್ಕೀಡು ಮಾಡಬೇಡಿ.
    </p>
    <p> ಪ್ರಿಯ ರಟ್ಠಪಾಲ, ಭೋಜನ ಸಿದ್ಧವಿದೆ, ಊಟಮಾಡಿ. ಆಗ ಆಯುಷ್ಮಂತ ರಟ್ಠಪಾಲನ ತಂದೆಯು ತಾನೇ ಸ್ವತಃ ತನ್ನ ಕೈಗಳಿಂದ ವಿವಿಧ ಭಕ್ಷ್ಯ ಭೋಜ್ಯಗಳನ್ನು ಬಡಿಸಿದನು. ಆಯುಷ್ಮಂತ ರಟ್ಠಪಾಲನು ಊಟವನ್ನು ಮುಗಿಸಿ ಬವನಾಸಿಯಿಂದ ಕೈಯನ್ನು ಹಿಂತೆಗೆದುಕೊಂಡ ಮೇಲೆ, ಎದ್ದುನಿಂತು ಈ ಕೆಳಗಿನ ಗಾಥೆಗಳನ್ನು ಹೇಳಿದನು:
    </p>
    <p> </p>
    <p>1. ಬೆಡಗು ಮಾಡಿಕೊಂಡ ಗೊಂಬೆಯಿದು ನೋಡು38</p>
    <p> ಕೀವು ರಕ್ತದಿಂದ ತುಂಬಿಕೊಂಡಿರುವ ಈ
    </p>
    <p> ರೋಗ ಮೂಟೆಯಾಗಿ ಆತಂಕದಲ್ಲಿಹುದು
    </p>
    <p> ಅದರೊಳಗಿಲ್ಲ ಸ್ಥಾಯಿತನವು
    </p>
    <p> 2. ರೂಪವೊಂದು ಸಿಂಗರಿಸಿಕೊಂಡಿದೆ ನೋಡು
    </p>
    <p> ಮೈಯತುಂಬ ಒಡವೆ ಕಿವಿಗೆ ಓಲೆ
    </p>
    <p> ತೊಗಲಿನಿಂದ ಮುಚ್ಚಿಕೊಂಡ ಅಸ್ತಿಪಂಜರವಿದು
    </p>
    <p> ಅದರ ಮೇಲಿದೆ ಮನಸೆಳೆವ ಸೋಗಿನುಡುಗೆ.
    </p>
    <p> 3. ಪಾದಗಳಿಗೆ ಕೆಂಪು ಸಾಲನೆಳೆದುಕೊಂಡು
    </p>
    <p> ಮುಖಕೆ ರಂಗು ಪೂಸಿಕೊಂಡು
    </p>
    <p> ವಂಚಿಸಬಹುದು ಮೂರ್ಖನನು, ಆದರೆ
    </p>
    <p> ಮಾಡದದೇನೂ ಇನ್ನೊಂದು ತೀರವ ಸೇರುವವನನ್ನು.
    </p>
    <p> 4. ಎಂಟು ಎಳೆಯ ಜಡೆ ಹಾಕಿಕೊಂಡ
    </p>
    <p> ಸೆಳೆವ ಕಣ್ಣಿಗೆ ಕಾಡಿಗೆ ಹಚ್ಚಿಕೊಂಡ ಹೆಣ್ಣು
    </p>
    <p> ವಂಚಿಸಬಹುದು ಮೂರ್ಖನನು, ಆದರೆ
    </p>
    <p> ಮಾಡದದೇನೂ ಇನ್ನೊಂದು ತೀರವ ಸೇರುವವನನ್ನು.
    </p>
    <p> 5. ಹೊಲಸ ದೇಹ, ಆದರೆಲ್ಲ ಮುಚ್ಚಿಹೋಗಿದೆ
    </p>
    <p> ಬಣ್ಣ ಬಳಿದುಕೊಂಡ ಹೊಸ ಕಸದ ಕುಂಭದಂತೆ
    </p>
    <p> ವಂಚಿಸಬಹುದು ಮೂರ್ಖನನು, ಆದರೆ
    </p>
    <p> ಮಾಡದದೇನೂ ಇನ್ನೊಂದು ತೀರವ ಸೇರುವವನನ್ನು.
    </p>
    <p> 6. ಬಲೆಯ ಬೀಸಿದೆ ಮಿಗವು ಬೀಳಲೆಂದು
    </p>
    <p> ಆದರೆ ಬೀಳಲೇ ಇಲ್ಲ ಮಿಗವು ಬಲೆಯೊಳು
    </p>
    <p> ಬಲೆಯ ಕಚ್ಚಿದ್ದೇವೆ, ಬನ್ನಿ ಇನ್ನು ಹೋಗೋಣ
    </p>
    <p> ಬೇಟೆಗಾರರಿನ್ನು ಕಣ್ಣೀರ ಸುರಿಸಲಿ.
    </p>
    <p> 12. ಆಯುಷ್ಮಂತ ರಟ್ಠಪಾಲನು ಎದ್ದುನಿಂತು ಈ ಗಾಥೆಗಳನ್ನು ಹೇಳಿದ ಮೇಲೆ, ಅಲ್ಲಿಂದ ರಾಜಕೋರಬ್ಯನ ಮಿಗಚೀರ ಉದ್ಯಾನಕ್ಕೆ ಹೋಗಿ ಅಲ್ಲಿನ ವೃಕ್ಷ ಮೂಲವೊಂದರಲ್ಲಿ ದಿನದ ಸಮಯವನ್ನು ಕಳೆದನು.
    </p>
    <p> 13. ರಾಜಕೋರಬ್ಯನು ತನ್ನ ಉದ್ಯಾನದ ಮಾಲಿಗೆ ಹೇಳಿದನು: ಪ್ರಿಯ ಮಿಗುವ, ಮಿಗಚೀರ ಉದ್ಯಾನವನ್ನು ಸ್ವಚ್ಛಮಾಡಿಡು; ನಾವು ಅಲ್ಲಿಗೆ ವಿಹಾರಕ್ಕೆ ಬರುವವರಿದ್ದೇವೆ. ಆಗಲೀ ಒಡೆಯರೇ ಎಂದು ಮಿಗವ ಉತ್ತರಿಸಿದ. ಹೀಗೆ ಮಿಗವನು ಮಿಗಚೀರ ಉದ್ಯಾನವನ್ನು ಸ್ವಚ್ಛಗೊಳಿಸುತ್ತಿದ್ದಾಗ ದಿನದ ವಸತಿಗಾಗಿ ವೃಕ್ಷ ಮೂಲವೊಂದರಲ್ಲಿ ಆಯುಷ್ಮಂತ ರಟ್ಠಪಾಲರು ಕುಳಿತಿರುವುದು ಕಂಡುಬಂದಿತು. ಹೀಗೆ ನೋಡಿದ ನಂತರದಲ್ಲಿ ಸುದ್ದಿಯನ್ನು ಮುಟ್ಟಿಸಲು ರಾಜಕೋರಬ್ಯನಲ್ಲಿಗೆ ಹೋಗಿ ಹೇಳಿದನು: ಒಡೆಯರೆ, ಮಿಗಚೀರ ಉದ್ಯಾನವನ್ನು ಸ್ವಚ್ಛಗೊಳಿಸಲಾಗಿದೆ. ಇದೇ ಥುಲ್ಲಕೋಟ್ಠಿಕ ಪ್ರತಿಷ್ಠಿತ ಮನೆತನದ ಕುಲಪುತ್ರನಾದ ಆಯುಷ್ಮಂತ ರಟ್ಠಪಾಲರು, ಅವರ ಬಗ್ಗೆ ತಾವು ಯಾವಾಗಲೂ ಒಳ್ಳೆಯ ಹೊಗಳಿಕೆಯ ಮಾತುಗಳನ್ನು ಆಡುತ್ತಿದ್ದೀರಿ. ಅಂತಹವರು ಇಲ್ಲೇ ಮಿಗಚೀರ ಉದ್ಯಾನದಲ್ಲಿ ತಮ್ಮ ದಿನದ ವಸತಿಗಾಗಿ ವೃಕ್ಷ ಮೂಲವೊಂದರಲ್ಲಿ ಕುಳಿತಿದ್ದಾರೆ.
    </p>
    <p> ಆಯಿತು, ಒಳ್ಳೆಯದು ಮಿಗವ. ಇನ್ನು ಮಿಗಚೀರ ಉದ್ಯಾನದಲ್ಲಿ ಇಂದು ವಿಹರಿಸುವುದು ಸಾಕು. ಇನ್ನು ನಾವು ಆಚಾರ್ಯ ರಟ್ಠಪಾಲರನ್ನು ಗೌರವಿಸಲು ಅಲ್ಲಿಗೆ ಹೋಗೋಣ.
    </p>
    <p> ಆನಂತರ ರಾಜಕೋರಬ್ಯನು ಏನೆಲ್ಲ ಆಹಾರವನ್ನು ಅಲ್ಲಿ ತಯಾರಿಸಿದ್ದರೋ ಅದನ್ನೆಲ್ಲವನ್ನೂ ಕೊಟ್ಟುಬಿಡಿ ಎಂದು ಹೇಳಿ ತನ್ನ ಬಳಿ ಇದ್ದ ಹಲವಾರು ರಾಜರಥಗಳನ್ನು ಸಿದ್ಧಪಡಿಸುವಂತೆ ಹೇಳಿ, ಒಂದರಲ್ಲಿ ತಾನೇ ಹತ್ತಿ, ಬೇರೆ ರಥಗಳಿಂದೊಡಗೂಡಿ ರಾಜವೈಭವದೊಡನೆ ಥುಲ್ಲಕೋಟ್ಠಿಕದ ಹೊರ ವಲಯಕ್ಕೆ ಆಯುಷ್ಮಂತ ರಟ್ಠಪಾಲನನ್ನು ನೋಡಲು ಹೋದನು. ಎಲ್ಲಿಯವರೆಗೂ ರಥಗಳು ಹೋಗುತ್ತವೋ ಅಲ್ಲಿಯವರೆಗೂ ರಸ್ತೆಯಲ್ಲಿ ಹೋದನು. ಆನಂತರದಲ್ಲಿ ರಥದಿಂದ ಕೆಳಗಿಳಿದು ಕಾಲ್ನಡಿಗೆಯಲ್ಲಿ ಪ್ರತಿಷ್ಠಿತ ಅಧಿಕಾರಿಗಳ ಸಮೇತ ಆಯುಷ್ಮಂತ ರಟ್ಠಪಾಲರನ್ನು ನೋಡಲು ಹೋದನು. ಆಯುಷ್ಮಂತ ರಟ್ಠಪಾಲರೊಡನೆ ಉಭಯ ಕುಶಲೋಪರಿ ಮಾತುಗಳು ಮುಗಿದಮೇಲೆ ಒಂದುಕಡೆ ನಿಂತು ಹೀಗೆ ಹೇಳಿದ: ಆಚಾರ್ಯ ರಟ್ಠಪಾಲರೆ, ಈ ಹಸ್ತಿ ಕಂಬಳಿಯ ಮೇಲೆ ಕುಳಿತುಕೊಳ್ಳಿ.
    </p>
    <p> ಇದರ ಅವಶ್ಯಕತೆ ಇಲ್ಲ ಮಹಾರಾಜರೆ, ನೀವು ಕುಳಿತುಕೊಳ್ಳಿ, ನನಗೆ ನನ್ನ ಚಾಪೆ ಇದೆ.
    </p>
    <p> ರಾಜಕೋರಬ್ಯನು ತನಗೆ ಅಣಿ ಮಾಡಿದ ಆಸನದ ಮೇಲೆ ಕುಳಿತು ಹೀಗೆ ಹೇಳಿದನು:
    </p>
    <p> 14. ಆಚಾರ್ಯ ರಟ್ಠಪಾಲರೆ, ನಾಲ್ಕು ವಿಧದ ನಷ್ಟಗಳಿವೆ. ಈ ನಾಲ್ಕುರೀತಿಯ ನಷ್ಟಗಳ ದೆಸೆಯಿಂದ ಕೆಲವರು ತಲೆಗೂದಲನ್ನು ಮತ್ತು ಗಡ್ಡವನ್ನು ತೆಗೆದು ಕಾಷಾಯ ವಸ್ತ್ರ ಧರಿಸಿ ಮನೆಯನ್ನು ತೊರೆದು ಪಬ್ಬಜಿತರಾಗುತ್ತಾರೆ. ಈ ನಾಲ್ಕು ಯಾವುವು? ವೃದ್ಧಾಪ್ಯದಿಂದ ಆಗುವ ನಷ್ಟ, ರೋಗದಿಂದ ಆಗುವ ನಷ್ಟ, ಧನ ನಷ್ಟ ಮತ್ತು ಬಂಧುಗಳು ಸತ್ತು ಹೋಗುವುದರಿಂದ ಆಗುವ ನಷ್ಟ.
    </p>
    <p> ವೃದ್ಧಾಪ್ಯದಿಂದ ಆಗುವ ನಷ್ಟವೇನು? ಆಚಾರ್ಯ ರಟ್ಠಪಾಲರೆ, ಇಲ್ಲಿ ಯಾರೋ ಒಬ್ಬರು ವೃದ್ಧರಾಗಿದ್ದಾರೆ, ವಯಸ್ಸಾಗಿದೆ, ವರುಷಗಳು ಬಿದ್ದು ಹೊರೆಯಾಗುತ್ತಿವೆ, ಬದುಕಿನಲ್ಲಿ ಬಹುದೂರ ಬಂದಿದ್ದಾರೆ, ಕೊನೆಯ ಹಂತಕ್ಕೆ ಬಂದಿದ್ದಾರೆ. ಅಂತಹವರು ಹೀಗೆ ಯೋಚಿಸುತ್ತಾರೆ: ನಾನು ವೃದ್ಧನಾಗಿದ್ದೇನೆ, ವಯಸ್ಸಾಗಿದೆ, ವರುಷಗಳು ಹೊರೆಯಾಗುತ್ತಿವೆ, ಬದುಕಿನಲ್ಲಿ ಬಹುದೂರ ಬಂದಿದ್ದೇನೆ, ಕೊನೆಯ ಹಂತಕ್ಕೆ ಬಂದಿದ್ದೇನೆ. ನಾನು ಯಾವ ಸಂಪತ್ತನ್ನು ಗಳಿಸಲಾಗಲಿಲ್ಲವೋ ಅದನ್ನು ಈಗ ಸುಲಭವಾಗಿ ಗಳಿಸಲಾಗುವುದಿಲ್ಲ ಅಥವಾ ಈಗಿರುವ ಸಂಪತ್ತನ್ನು ವೃದ್ಧಿಮಾಡಲು ಆಗುವುದಿಲ್ಲ. ಒಂದುವೇಳೆ ನಾನು ತಲೆಗೂದಲು ಗಡ್ಡವನ್ನು ತೆಗೆದು ಕಾಷಾಯವಸ್ತ್ರ ಧರಿಸಿ ಮನೆಯನ್ನು ತೊರೆದು ಪಬ್ಬಜಿತನಾದರೆ ಹೇಗೆ? ವೃದ್ಧಾಪ್ಯದ ಕಾರಣ ಈ ನಷ್ಟ ಉಂಟಾದುದರಿಂದ ತಲೆಗೂದಲು ಗಡ್ಡವನ್ನು ತೆಗೆದು ಕಾಷಾಯವಸ್ತ್ರ ಧರಿಸಿ ಮನೆಯನ್ನು ತೊರೆದು ಪಬ್ಬಜಿತನಾಗಲು ಹೋಗುತ್ತೇನೆ. ಇದು ವೃದ್ಧಾಪ್ಯ ಕಾರಣದ ನಷ್ಟ. ಆದರೆ ಆಚಾರ್ಯ ರಟ್ಠಪಾಲರು ಇನ್ನು ಯೌವ್ವನದಲ್ಲಿದ್ದಾರೆ, ತಲೆಕಪ್ಪಿರುವ ಯೌವನದಿಂದ ಕೂಡಿರುವ ಮನುಷ್ಯರು ಮತ್ತು ಅವರು ಬದುಕಿನ ಪ್ರಮುಖ ಘಟ್ಟದಲ್ಲಿರುವವರು. ಆಚಾರ್ಯ ರಟ್ಠಪಾಲರು ವೃದ್ಧಾಪ್ಯ ಕಾರಣ ಯಾವುದೇ ನಷ್ಟಕ್ಕೆ ಒಳಗಾಗಿಲ್ಲ. ಹೀಗಿರುವಾಗ ಮನೆಯನ್ನು ತೊರೆದು ಪಬ್ಬಜಿತರಾಗಿರುವುದರಿಂದ ಅವರಿಗೆ (ಈ ನಷ್ಟದ ಬಗ್ಗೆ) ಏನು ಗೊತ್ತಿದೆ, ಏನು ನೋಡಿದ್ದಾರೆ ಅಥವಾ ಕೇಳಿದ್ದಾರೆ?
    </p>
    <p> 15. ಮತ್ತು ರೋಗದಿಂದ ಆಗುವ ನಷ್ಟವೇನು? ಇಲ್ಲಿ, ಆಚಾರ್ಯ ರಟ್ಠಪಾಲರೆ, ಇಲ್ಲಿ ಯಾರೋ ಒಬ್ಬರು ರೋಗಪೀಡಿತರಾಗಿದ್ದಾರೆ, ನೋವಿನಿಂದಿದ್ದಾರೆ ಮತ್ತು ಗಂಭೀರವಾಗಿ ಅಸ್ವಸ್ಥರಾಗಿದ್ದಾರೆ. ಅವರು ಹೀಗೆ ಯೋಚಿಸುತ್ತಾರೆ: ನಾನು ರೋಗಪೀಡಿತನಾಗಿದ್ದೇನೆ, ನೋವಿನಿಂದಿದ್ದೇನೆ ಮತ್ತು ಗಂಭೀರವಾಗಿ ಅಸ್ವಸ್ಥನಾಗಿದ್ದೇನೆ. ನಾನು ಯಾವ ಸಂಪತ್ತನ್ನು ಗಳಿಸಲಾಗಲಿಲ್ಲವೋ... ಪಬ್ಬಜಿತನಾದರೆ ಹೇಗೆ? ರೋಗದ ಕಾರಣ ನಷ್ಟವುಂಟಾದುದರಿಂದ... ಪಬ್ಬಜಿತನಾಗಲು ಹೋಗುತ್ತೇನೆ. ಇದನ್ನು ರೋಗದ ಕಾರಣ ಆಗುವ ನಷ್ಟವೆಂದು ಕರೆಯುತ್ತಾರೆ. ಆದರೆ ಆಚಾರ್ಯ ರಟ್ಠಪಾಲರು ಯಾವುದೇ ರೋಗರುಜಿನಗಳಿಂದ ಮುಕ್ತರಾಗಿದ್ದಾರೆ; ಅವರಿಗೆ ಒಳ್ಳೆ ಜೀರ್ಣಶಕ್ತಿ ಇದೆ. ಎಂದರೆ ಅದು ಪೂರ್ಣ ತಂಪಾಗಲಿ ಪೂರ್ಣ ಶಾಖವಾಗಲಿ ಇರದೆ ಮಧ್ಯಮವಾಗಿದೆ. ಆಚಾರ್ಯ ರಟ್ಠಪಾಲರು ರೋಗದ ಕಾರಣ ಯಾವುದೇ ನಷ್ಟವನ್ನು ಅನುಭವಿಸಿಲ್ಲ. ಹೀಗಿರುವಾಗ ಮನೆಯನ್ನು ತೊರೆದು ಪಬ್ಬಜಿತರಾಗಿರುವುದರಿಂದ ಅವರಿಗೆ (ಈ ನಷ್ಟದ ಬಗ್ಗೆ) ಏನು ಗೊತ್ತಿದೆ, ನೋಡಿದ್ದಾರೆ ಅಥವಾ ಕೇಳಿದ್ದಾರೆ?
    </p>
    <p> 16. ಇನ್ನು ಸಂಪತ್ತಿನ ನಷ್ಟ ಎಂದರೇನು? ಇಲ್ಲಿ ಆಚಾರ್ಯ ರಟ್ಠಪಾಲರೆ, ಯಾರೋ ಒಬ್ಬರು ಮಹಾ ಸಂಪತ್ತನ್ನು ಮತ್ತು ಮಹಾ ಭೋಗಗಳನ್ನು ಉಳ್ಳ ಶ್ರೀಮಂತರ ಸಂಪತ್ತು ಕ್ರಮೇಣ ಕರಗುತ್ತದೆ. ಅವನು ಹೀಗೆ ಯೋಚಿಸುತ್ತಾನೆ: ನಾನು ಈ ಹಿಂದೆ ಮಹಾ ಸಂಪತ್ತನ್ನು, ಮಹಾ ಭೋಗಗಳನ್ನು ಉಳ್ಳವನಾಗಿದ್ದೆ. ಕ್ರಮೇಣ ನನ್ನ ಸಂಪತ್ತು ಕರಗಿಹೋಯಿತು. ನಾನು ಯಾವ ಸಂಪತ್ತನ್ನು ಗಳಿಸಲಾಗಲಿಲ್ಲವೊ... ಪಬ್ಬಜಿತನಾದರೆ ಹೇಗೆ? ಸಂಪತ್ತು ನಷ್ಟವಾದ ಕಾರಣ... ಪಬ್ಬಜಿತನಾಗಲು ಹೋಗುತ್ತಾನೆ. ಇದನ್ನು ಸಂಪತ್ತಿನಿಂದಾಗುವ ನಷ್ಟವೆಂದು ಕರೆಯುತ್ತಾರೆ. ಆದರೆ ಆಚಾರ್ಯ ರಟ್ಠಪಾಲರು ಇದೇ ಥುಲ್ಲಕೋಟ್ಠಿಕದ ಶ್ರೀಮಂತ ಅಗ್ರಕುಲದ ಪುತ್ರರು. ಆಚಾರ್ಯ ರಟ್ಠಪಾಲರು ಯಾವುದೇರೀತಿ ಸಂಪತ್ತಿನ ನಷ್ಟಕ್ಕೆ ಒಳಗಾಗಿಲ್ಲ. ಹೀಗಿರುವಾಗ ಮನೆಯನ್ನು ತೊರೆದು, ಪಬ್ಬಜಿತರಾಗಿರುವುದರಿಂದ ಅವರಿಗೆ (ಈ ನಷ್ಟದ ಬಗ್ಗೆ) ಏನು ಗೊತ್ತಿದೆ ಅಥವಾ ನೋಡಿದ್ದಾರೆ ಅಥವಾ ಕೇಳಿದ್ದಾರೆ?
    </p>
    <p> 17. ಬಂಧುಗಳ ನಷ್ಟವೆಂದರೇನು? ಇಲ್ಲಿ ಆಚಾರ್ಯ ರಟ್ಠಪಾಲರೆ, ಯಾರೋ ಒಬ್ಬರಿಗೆ ಬಹಳ ಜನ ಗೆಳೆಯರು, ಒಡನಾಡಿಗಳು, ಬಂಧುಗಳು, ಸಂಬಂಧಿಗಳು ಇದ್ದಾರೆ. ಕಾಲಕ್ರಮೇಣ ಈ ಬಂಧುಗಳ ಸಂಖ್ಯೆ ಕಡಿಮೆಯಾಗುತ್ತದೆ. ಆಗ ಅವನು ಯೋಚಿಸುತ್ತಾನೆ: ಮುಂಚೆ ನನಗೆ ಬಹಳ ಗೆಳೆಯರು, ಒಡನಾಡಿಗಳು, ಬಂಧುಗಳು, ಸಂಬಂಧಿಗಳು ಇದ್ದರು. ಕಾಲಕ್ರಮೇಣ ಈ ನನ್ನ ಬಂಧುಗಳ ಸಂಖ್ಯೆ ಕಡಿಮೆಯಾಗುತ್ತಿದೆ. ನಾನು ಯಾವ ಸಂಪತ್ತನ್ನು ಗಳಿಸಲಾಗಲಿಲ್ಲವೋ... ಪಬ್ಬಜಿತನಾದರೆ ಹೇಗೆ? ಬಂಧುಗಳು ನಷ್ಟವಾದುದರ ಕಾರಣದಿಂದಾಗಿ... ಪಬ್ಬಜಿತನಾಗಲು ಹೋಗುತ್ತಾನೆ. ಇದನ್ನೇ ಬಂಧುಗಳ ನಷ್ಟವೆಂದು ಕರೆಯುವುದು. ಆದರೆ ಆಚಾರ್ಯ ರಟ್ಠಪಾಲರಿಗೆ ಇದೇ ಥುಲ್ಲಕೋಟ್ಠಿಕದಲ್ಲಿ ಹಲವಾರು ಗೆಳೆಯರು, ಒಡನಾಡಿಗಳು, ಬಂಧುಗಳು, ಸಂಬಂಧಿಗಳು ಇದ್ದಾರೆ. ಆಚಾರ್ಯ ರಟ್ಠಪಾಲರಿಗೆ ಯಾವುದೇ ಬಂಧುಗಳ ನಷ್ಟವಾಗಿಲ್ಲ. ಹೀಗಿರುವಾಗ ಮನೆಯನ್ನು ತೊರೆದು ಪಬ್ಬಜಿತರಾಗಿರುವುದರಿಂದ ಅವರಿಗೆ (ಈ ನಷ್ಟದ ಬಗ್ಗೆ) ಏನು ಗೊತ್ತಿದೆ ಅಥವಾ ನೋಡಿದ್ದಾರೆ ಅಥವಾ ಕೇಳಿದ್ದಾರೆ?
    </p>
    <p> 18. ಆಚಾರ್ಯ ರಟ್ಠಪಾಲರೆ, ಇವು ನಾಲ್ಕುರೀತಿಯ ನಷ್ಟಗಳು. ಈ ನಾಲ್ಕುರೀತಿಯ ನಷ್ಟಗಳ ದೆಸೆಯಿಂದ ಕೆಲವರು ತಲೆಗೂದಲನ್ನು, ಗಡ್ಡವನ್ನು ತೆಗೆದು, ಕಾಷಾಯವಸ್ತ್ರವನ್ನು ಧರಿಸಿ ಮನೆಯನ್ನು ತೊರೆದು ಪಬ್ಬಜಿತರಾಗುತ್ತಾರೆ. ಆಚಾರ್ಯ ರಟ್ಠಪಾಲರು ಈ ಯಾವ ನಷ್ಟಗಳನ್ನು ಅನುಭವಿಸಿಲ್ಲ. ಹೀಗಿರುವಾಗ ಮನೆಯನ್ನು ತೊರೆದು ಪಬ್ಬಜಿತರಾಗಿರುವುದರಿಮದ ಅವರಿಗೆ (ನಷ್ಟಗಳ ಬಗ್ಗೆ) ಏನು ಗೊತ್ತಿದೆ ಅಥವಾ ನೋಡಿದ್ದಾರೆ ಅಥವಾ ಕೇಳಿದ್ದಾರೆ?
    </p>
    <p> 19. ಮಹಾರಾಜ, ಜ್ಞಾನಿಗಳೂ ದಾರ್ಶನಿಕರೂ ಅರಹಂತರು ಸಮ್ಮಾಸಂಬುದ್ಧರೂ ಆದ ಭಗವಾನರು ನಾಲ್ಕು ಧಮ್ಮೋದ್ದೇಶಗಳನ್ನು ಉಪದೇಶಿಸಿದ್ದಾರೆ. ನಾನು ಅವನ್ನು ತಿಳಿದಿದ್ದರಿಂದ, ನೋಡಿದ್ದರಿಂದ ಮತ್ತು ಕೇಳಿದ್ದರಿಂದ ಮನೆಯನ್ನು ತೊರೆದು ಪಬ್ಬಜಿತನಾದೆ. ಆ ನಾಲ್ಕು ಯಾವುವು?
    </p>
    <p> (1) ಯಾವುದೇ ಲೋಕದಲ್ಲಿನ (ಜೀವಿ) ಸ್ಥಿರವಲ್ಲ, ಅದು ಕೊಚ್ಚಿಕೊಂಡು ಹೋಗುತ್ತದೆ. ಇದನ್ನು ಜ್ಞಾನಿಗಳೂ ದಾರ್ಶನಿಕರೂ ಅರಹಂತರೂ ಸಮ್ಮಾಸಂಬುದ್ಧರೂ ಆದ ಭಗವಾನರು ಬೋಧಿಸಿದ ಮೊದಲ ಧಮ್ಮೋದ್ದೇಶ. ಇದನ್ನು ತಿಳಿದೇ, ನೋಡಿಯೇ ಮತ್ತು ಕೇಳಿಯೇ ಮನೆಯನ್ನು ತೊರೆದು ಪಬ್ಬಜಿತನಾದೆ.
    </p>
    <p> (2) ಯಾವುದೇ ಲೋಕದಲ್ಲಿನ (ಜೀವಿಗೆ) ಆಶ್ರಯ ತಾಣವಾಗಲಿ, ರಕ್ಷಕನಾಗಲಿ ಇಲ್ಲ. ಇದು ಎರಡನೇ ಧಮ್ಮೋದ್ದೇಶ.
    </p>
    <p> (3) ಯಾವುದೇ ಲೋಕದಲ್ಲಿನ (ಜೀವಿಗೆ) ತನ್ನದೆಂಬುದು ಯಾವುದೂ ಇಲ್ಲ; ಎಲ್ಲವನ್ನು ಬಿಟ್ಟು ಹೋಗಬೇಕು ಮತ್ತು ಗತವಾಗಬೇಕು... ಇದು ಮೂರನೇ ಧಮ್ಮೋದ್ದೇಶ.
    </p>
    <p> (4) ಯಾವುದೇ ಲೋಕದಲ್ಲಿನ (ಜೀವಿಯು) ಅಪೂರ್ಣ, ಅತೃಪ್ತ ಆಸೆಗಳ ದಾಸ... ಇದು ನಾಲ್ಕನೇ ಧಮ್ಮೋದ್ದೇಶ.
    </p>
    <p> ಮಹಾರಾಜ, ಈ ನಾಲ್ಕು ಧಮ್ಮೋದ್ದೇಶಗಳನ್ನು ಜ್ಞಾನಿಗಳೂ ದಾರ್ಶನಿಕರೂ ಅರಹಂತರೂ, ಸಮ್ಮಾಸಂಬುದ್ಧರೂ ಆದ ಭಗವಾನರು ಉಪದೇಶಿಸಿದರು. ನಾನು ಇದನ್ನು ತಿಳಿದು, ಅರಿತು, ನೋಡಿ ಮತ್ತು ಕೇಳಿ ಮನೆಯನ್ನು ತೊರೆದು ಪಬ್ಬಜಿತನಾದೆ.
    </p>
    <p> 20. ಆಚಾರ್ಯ ರಟ್ಠಪಾಲರೆ, ಯಾವುದೇ ಲೋಕದಲ್ಲಿನ ಜೀವಿಯು ಸ್ಥಿರವಲ್ಲ, ಕೊಚ್ಚಿಕೊಂಡು ಹೋಗುತ್ತದೆ</p>
    <p>ವಾಕ್ಯದ ಅರ್ಥವನ್ನು ಹೇಗೆ ಅರಿತುಕೊಳ್ಳಬೇಕು?</p>
    <p> ನಿಮಗೇನೆನ್ನಿಸುತ್ತದೆ ಮಹಾರಾಜ?</p>
    <p>ನೀವು ಇಪ್ಪತ್ತು, ಇಪ್ಪತ್ತೈದು ವರ್ಷದವರಿದ್ದಾಗ ಅನುಭವಿ ಆನೆ ಸವಾರರೇ, ಅನುಭವಿ ಕುದುರೆ ಸವಾರರೇ, ಅನುಭವಿ ರಥ ಸಾರಥಿಯೇ, ಅನುಭವಿ ಬಿಲ್ಲುಗಾರರೇ, ಅನುಭವಿ ಖಡ್ಗವೀರರೇ, ಊರು ಬಲರೇ (ಕಾಲುಗಳಲ್ಲಿ ಶಕ್ತಿ), ಬಾಹುಬಲರೇ? ಬಲಯುತರಾಗಿ ಯುದ್ಧ ಮಾಡಲು ಶಕ್ತರಾಗಿದ್ದಿರೆ?</p>
    <p> ಆಚಾರ್ಯ ರಟ್ಠಪಾಲರೆ, ನಾನು ಇಪ್ಪತ್ತು ಇಪ್ಪತ್ತೈದು ವರ್ಷದವನಿದ್ದಾಗ ಅನುಭವಿ ಆನೆಸವಾರನಾಗಿದ್ದೆ... ಊರು ಬಲನಾಗಿದ್ದೆ. ಬಾಹುಬಲನಾಗಿದ್ದೆ. ಬಲಯುತನಾಗಿದ್ದು, ಯುದ್ಧವನ್ನೆದುರಿಸಲು ಶಕ್ತನಾಗಿದ್ದೆ. ನನಗೆ ಕೆಲವೊಮ್ಮೆ ಆಗ ಅಮಾನುಷವಾದ ಶಕ್ತಿ ಇತ್ತೇನೊ ಎನ್ನಿಸುತ್ತಿತ್ತು. ಬಲದಲ್ಲಿ ನನ್ನ ಸಮಾನ ಇರುವವರನ್ನು ನಾನು ಕಂಡಿರಲಿಲ್ಲ.
    </p>
    <p> ಈಗ ಏನೆನ್ನಿಸುತ್ತದೆ ಮಹಾರಾಜರೆ?</p>
    <p>ಈಗಲೂ ನೀವು ಊರು ಬಲರೆ, ಬಾಹುಬಲರೆ? ಯುದ್ಧದಲ್ಲಿ ಹೋರಾಡುವಷ್ಟು ಶಕ್ತರೆ?</p>
    <p> ಇಲ್ಲ, ಆಚಾರ್ಯ ರಟ್ಠಪಾಲರೆ,</p>
    <p>ನಾನು ವೃದ್ಧನಾಗಿದ್ದೇನೆ, ವಯಸ್ಸಾಗಿದೆ, ವರ್ಷಗಳ ಉರುಳುವಿಕೆಯಿಂದ ಭಾರವಾಗಿದ್ದೇನೆ, ಬದುಕಿನಲ್ಲಿ ಬಹಳ ಮುಂದುವರಿದಿದ್ದು, ಕೊನೆಯ ಹಂತಕ್ಕೆ ಬಂದಿದ್ದೇನೆ. ನಾನೀಗ ಎಂಭತ್ತು ವರ್ಷದವನು. ಕೆಲವೊಮ್ಮೆ ನಾನು ಇಲ್ಲಿ ಹೆಜ್ಜೆ ಇಡಬೇಕೆಂದರೆ ಇನ್ನೆಲ್ಲಿಯೋ ಹೆಜ್ಜೆ ಇಟ್ಟಿರುತ್ತೇನೆ.</p>
    <p> ಮಹಾರಾಜರೆ, ಈ ಕಾರಣಕ್ಕಾಗಿಯೇ ಜ್ಞಾನಿಗಳೂ ದಾರ್ಶನಿಕರೂ ಅರಹಂತರೂ, ಸಮ್ಮಾಸಂಬುದ್ಧರೂ ಆದ ಭಗವಾನರು ಹೇಳಿದ್ದು: ಯಾವುದೇ ಲೋಕದಲ್ಲಿನ ಜೀವಿಯು ಸ್ಥಿರವಲ್ಲ, ಅದು ಕೊಚ್ಚಿಕೊಂಡು ಹೋಗುತ್ತದೆ; ನಾನಿದನ್ನು ತಿಳಿದಮೇಲೆ ಮತ್ತು ನೋಡಿದ ಮೇಲೆ ಮನೆಯನ್ನು ತೊರೆದು ಪಬ್ಬಜಿತನಾದದ್ದು.
    </p>
    <p> ಆಶ್ಚರ್ಯ! ಆಚಾರ್ಯ ರಟ್ಠಪಾಲರೆ, ಅದ್ಭುತ! ಜ್ಞಾನಿಗಳೂ ದಾರ್ಶನಿಕರೂ ಅರಹಂತರೂ, ಸಮ್ಮಾಸಂಬುದ್ಧರೂ ಆದ ಭಗವಾನರು ಎಷ್ಟು ಚೆನ್ನಾಗಿ ಈ ಮಾತುಗಳನ್ನು ಹೇಳಿದ್ದಾರೆ: ಯಾವುದೇ ಲೋಕದಲ್ಲಿನ ಜೀವಿಯು ಸ್ಥಿರವಲ್ಲ, ಅದು ಕೊಚ್ಚಿಕೊಂಡು ಹೋಗುತ್ತದೆ! ಇದು ಖಂಡಿತವಾಗಿಯೂ ನಿಜ!
    </p>
    <p> 21. ಆಚಾರ್ಯ ರಟ್ಠಪಾಲರೆ, ಈ ಆಸ್ಥಾನದಲ್ಲಿ ಗಜಪಡೆ, ಅಶ್ವದಳ, ರಥಗಳು ಮತ್ತು ಪದಾತಿ ಸೈನ್ಯಗಳಿವೆ; ಇವೆಲ್ಲವೂ ನಮ್ಮ ಮೇಲೆ ಆಗುವ ಯಾವುದೇ ಆಘಾತಗಳನ್ನು ತಡೆಯುತ್ತವೆ. ಆಚಾರ್ಯ ರಟ್ಠಪಾಲರೆ ತಾವು ಹೇಳಿದಿರಿ: ಈ ಲೋಕದಲ್ಲಿ ಜೀವಿಗಳಿಗೆ ಆಶ್ರಯ ತಾಣವಿಲ್ಲ ಮತ್ತು ರಕ್ಷಕರಿಲ್ಲ. ಈ ವಾಕ್ಯದ ಅರ್ಥವನ್ನು ಹೇಗೆ ಅರಿತುಕೊಳ್ಳಬೇಕು?
    </p>
    <p> ನೀವೇನೆನ್ನುತ್ತೀರಿ ಮಹಾರಾಜರೆ? ನಿಮಗೇನಾದರೂ ಗಂಭೀರವಾದ ಖಾಯಿಲೆ ಇದೆಯೇ?
    </p>
    <p> ಆಚಾರ್ಯ ರಟ್ಠಪಾಲರೆ, ನನಗೆ ಗಂಭೀರವಾದ ಉಸಿರಿನ ಸಮಸ್ಯೆ ಇದೆ. ಕೆಲವೊಮ್ಮೆ ನನ್ನ ಗೆಳೆಯರು, ಒಡನಾಡಿಗಳು, ಬಂಧುಗಳು ಮತ್ತು ಸಂಬಂಧಿಗಳು ನನ್ನ ಸುತ್ತ ನಿಂತು ಯೋಚಿಸುತ್ತಾರೆ: ಈಗ ರಾಜಕೋರಬ್ಯನು ಕ್ಷಣ ಹೊತ್ತಿನಲ್ಲೇ ಸಾಯುತ್ತಾನೆ. ಈಗ ರಾಜಕೋರಬ್ಯನು ಕ್ಷಣ ಹೊತ್ತಿನಲ್ಲೇ ಸಾಯುತ್ತಾನೆ.
    </p>
    <p> ನೀವೇನನ್ನುತ್ತೀರಿ, ಮಹಾರಾಜರೇ? ನಿಮ್ಮ ಗೆಳೆಯರು ಒಡನಾಡಿಗಳು, ಬಂಧುಗಳು ಮತ್ತು ಸಂಬಂಧಿಗಳಿಗೆ ನೀವು ಹೀಗೆಂದು ಆಗ್ರಹಿಸಬಹುದೆ?: ಬನ್ನಿ, ನನ್ನ ಪ್ರೀತಿಯ ಗೆಳೆಯರೆ, ಒಡನಾಡಿಗಳೇ, ಬಂಧುಗಳೇ ಮತ್ತು ಸಂಬಂಧಿಗಳೇ. ಇಲ್ಲಿ ಸೇರಿರುವವರೆಲ್ಲಾ ನನ್ನ ವೇದನೆಯನ್ನು ಹಂಚಿಕೊಳ್ಳಿ, ಆಗ ನನ್ನ ವೇದನೆ ಕಡಿಮೆಯಾಗಬಹುದು ಅಥವಾ ಆ ನೋವನ್ನು ನಿಮ್ಮಷ್ಟಕ್ಕೆ ನೀವೇ ಅನುಭವಿಸಬೇಕೆ?
    </p>
    <p> ಆಚಾರ್ಯ ರಟ್ಠಪಾಲರೆ, ನನ್ನ ಗೆಳೆಯರನ್ನಾಗಲಿ, ಒಡನಾಡಿಗಳನ್ನಾಗಲಿ, ಬಂಧುಗಳನ್ನಾಗಲಿ, ಸಂಬಂಧಿಗಳನ್ನಾಗಲಿ ಹಾಗೆ ಆಗ್ರಹಿಸುವುದು ಸಾಧ್ಯವಿಲ್ಲ. ನನ್ನ ನೋವನ್ನು ನಾನೇ ಅನುಭವಿಸಬೇಕು.
    </p>
    <p> ಮಹಾರಾಜ, ಈ ಕಾರಣದಿಂದಾಗಿಯೇ ಜ್ಞಾನಿಗಳೂ ದಾರ್ಶನಿಕರೂ ಅರಹಂತರೂ ಸಮ್ಮಾಸಂಬುದ್ಧರೂ ಆದ ಭಗವಾನರು ಹೇಳಿದ್ದು: ಯಾವ ಲೋಕದಲ್ಲೂ ಜೀವಿಗಳಿಗೆ ಆಶ್ರಯ ತಾಣವಿಲ್ಲ ಮತ್ತು ರಕ್ಷಕರಿಲ್ಲ. ನಾನು ಇದನ್ನು ಅರಿತು ಮತ್ತು ನೋಡಿ ಮನೆಯನ್ನು ತೊರೆದು ಪಬ್ಬಜಿತನಾದೆನು.
    </p>
    <p> ಇದು ಆಶ್ಚರ್ಯ, ಆಚಾರ್ಯ ರಟ್ಠಪಾಲರೆ! ಇದನ್ನು ಜ್ಞಾನಿಗಳೂ ದಾರ್ಶನಿಕರೂ ಅರಹಂತರೂ ಸಮ್ಮಾಸಂಬುದ್ಧರೂ ಆದ ಭಗವಾನರು ಎಷ್ಟು ಚೆನ್ನಾಗಿ ಹೇಳಿದ್ದಾರೆ: ಯಾವುದೇ ಲೋಕದಲ್ಲಿ ಜೀವಿಗಳಿಗೆ ಆಶ್ರಯ ತಾಣವಾಗಲಿ ಮತ್ತು ರಕ್ಷಕರಾಗಲಿ ಇಲ್ಲ. ಇದು ಖಂಡಿತವಾಗಿಯೂ ನಿಜವೇ!
    </p>
    <p> 22. ಆಚಾರ್ಯ ರಟ್ಠಪಾಲರೆ, ಈ ಆಸ್ಥಾನದಲ್ಲಿ ಬೇಕಾದಷ್ಟು ಹಿರಣ್ಯ ಸುವರ್ಣಗಳು ಖಜಾನೆಯಲ್ಲಿ, ಭಂಡಾರದಲ್ಲಿ ಇವೆ. ಈಗ ಆಚಾರ್ಯ ರಟ್ಠಪಾಲರು ಹೇಳಿದರು; ಯಾವುದೇ ಲೋಕದಲ್ಲಿನ ಜೀವಿಗೆ ತನ್ನದೆಂಬುದು ಇಲ್ಲ; ಎಲ್ಲವನ್ನೂ ಬಿಟ್ಟು ಹೋಗಬೇಕು ಮತ್ತು ಗತವಾಗಬೇಕು. ಈ ವಾಕ್ಯದ ಅರ್ಥವನ್ನು ಹೇಗೆ ಅರಿತುಕೊಳ್ಳಬೇಕು?
    </p>
    <p> ನೀವೇನೆನ್ನುವಿರಿ ಮಹಾರಾಜರೆ? ನೀವು ಪಂಚಕಾಮಗುಣಗಳನ್ನು ನೀವೇ ಸಮರ್ಪಿಸಿಕೊಂಡು ಮತ್ತು ಅವನ್ನು ಸಮಂಗೀಭೂತ ಮಾಡಿಕೊಂಡು ಆನಂದದಿಂದ ಅನುಭವಿಸುತ್ತಿದ್ದೀರಿ. ಆದರೆ ನೀವು ಅವನ್ನು ಹೀಗೆ ಮುಂದೆ ಬರುವ ಜನ್ಮಕ್ಕೂ ಇಟ್ಟುಕೊಳ್ಳಲು ಸಾದ್ಯವೇ? ನಾನೇ ಸಮರ್ಪಿಸಿಕೊಂಡ ಅಂಗೀಭೂತ ಮಾಡಿಕೊಂಡ ಐದು ಕಾಮಗುಣಗಳನ್ನು ಭೋಗಿಸುವಂತಾಗಲಿ ಅಥವಾ ನೀನು ಮಾತ್ರ ನಿನ್ನ ಕಮರ್ಾನುಸಾರ ಮುಂದೆ ಹೋಗುತ್ತಿರಲು ಈ ಆಸ್ತಿಯನ್ನು ಬೇರೆಯವರು ತೆಗೆದುಕೊಂಡಿರುತ್ತಾರಲ್ಲವೆ?
    </p>
    <p> ಆಚಾರ್ಯ ರಟ್ಠಪಾಲರೆ, ಮುಂದೆ ಬರುವ ಜನ್ಮಕ್ಕೆ ಇವನ್ನೇ ಹಾಗೆಯೇ ತೆಗೆದುಕೊಂಡು ಹೋಗುವ ಹಾಗಿಲ್ಲ. ಬದಲಾಗಿ ಬೇರೆಯವರು ಈ ಭೋಗಗಳನ್ನು ಅನುಭವಿಸುತ್ತಾ, ನಾನು ಕಮ್ಮಾನುಸಾರ ಮುಂದುವರೆಯುತ್ತೇನೆ.
    </p>
    <p> ಮಹಾರಾಜ, ಈ ಕಾರಣದಿಂದಾಗಿಯೇ ಜ್ಞಾನಿಗಳೂ ದಾರ್ಶನಿಕರೂ ಅರಹಂತರೂ ಸಮ್ಮಾಸಂಬುದ್ಧರೂ ಆದ ಭಗವಾನರು ಹೇಳಿದ್ದು: ಯಾವುದೇ ಲೋಕದಲ್ಲಿನ ಜೀವಿಗೆ ತನ್ನದೆಂಬುದು ಯಾವುದೂ ಇಲ್ಲ; ಎಲ್ಲವನ್ನೂ ಬಿಟ್ಟು ಹೋಗಬೇಕು ಮತ್ತು ಗತವಾಗಬೇಕು ಮತ್ತು ನಾನು ಯಾವಾಗ ಇದನ್ನು ಅರಿತೆನೋ ಮತ್ತು ನೋಡಿದೆನೋ ಆಗ ಮನೆಯನ್ನು ತೊರೆದು ಪಬ್ಬಜಿತನಾದೆ.
    </p>
    <p> ಆಶ್ಚರ್ಯ! ಆಚಾರ್ಯ ರಟ್ಠಪಾಲರೆ, ಅದ್ಭುತ! ಇದನ್ನು ಎಷ್ಟೊಂದು ಚೆನ್ನಾಗಿ ಜ್ಞಾನಿಗಳೂ ದಾರ್ಶನಿಕರೂ ಅರಹಂತರೂ ಸಮ್ಮಾಸಂಬುದ್ಧರೂ ಆದ ಭಗವಾನರು ಹೇಳಿದ್ದಾರೆ: ಯಾವುದೇ ಲೋಕದಲ್ಲಿ ಜೀವಿಗೆ ತನ್ನದೆಂಬುದು ಯಾವುದೂ ಇಲ್ಲ, ಎಲ್ಲವನ್ನೂ ಬಿಟ್ಟು ಹೋಗಬೇಕು ಮತ್ತು ಗತವಾಗಬೇಕು. ಇದು ಖಂಡಿತವಾಗಿಯೂ ಹೀಗೆಯೇ!
    </p>
    <p> 23. ಈಗ ಆಚಾರ್ಯ ರಟ್ಠಪಾಲರು ಹೇಳಿದರು: ಯಾವುದೇ ಲೋಕದಲ್ಲಿನ ಜೀವಿಯು ಅಪೂರ್ಣ, ಅತೃಪ್ತ ಆಸೆಗಳಿಗೆ ದಾಸ. ಈ ವಾಕ್ಯದೊಳಗಿನ ಅರ್ಥವನ್ನು ಹೇಗೆ ಅರಿಯಬೇಕು?
    </p>
    <p> ನೀವೇನೆನ್ನುವಿರಿ ಮಹಾರಾಜರೇ? ಶ್ರೀಮಂತ ಕುರು ರಾಜ್ಯವನ್ನು ಆಳುತ್ತಿರುವರೇನು?
    </p>
    <p> ಹೌದು, ಆಚಾರ್ಯ ರಟ್ಠಪಾಲರೆ, ನಾನು ಆಳುತ್ತಿದ್ದೇನೆ.
    </p>
    <p> ನೀವೇನೆಂದು ಯೋಚಿಸುವಿರಿ, ಮಹಾರಾಜರೆ? ಒಂದುವೇಳೆ ಪೂರ್ವದಿಂದ ಒಬ್ಬ ನಂಬಿಕಸ್ಥ, ಭರವಸೆಯುಳ್ಳ ಮನುಷ್ಯ ನಿಮ್ಮಲ್ಲಿಗೆ ಬಂದು ಹೇಳುತ್ತಾನೆ: ಮಹಾರಾಜರೆ, ದಯಮಾಡಿ ತಿಳಿಯಿರಿ, ನಾನು ಪೂರ್ವದಿಂದ ಬಂದಿದ್ದೇನೆ, ಅಲ್ಲಿ ಶಕ್ತಿಶಾಲಿ ಮತ್ತು ಶ್ರೀಮಂತವಾದ ಜನಬಾಹುಳ್ಯದ ವಿಶಾಲ ದೇಶವನ್ನು ನಾನು ನೋಡಿದೆ. ಅಲ್ಲಿ ಸಾಕಷ್ಟು ಗಜ ಅಶ್ವಪಡೆಗಳು, ರಥಗಳು, ಪದಾತಿ ಸೈನ್ಯಗಳು ಇವೆ; ಅಲ್ಲಿ ಬೇಕಾದಷ್ಟು ದಂತ, ಹಿರಣ್ಯ ಸುವರ್ಣ ನಾಣ್ಯಗಳು, ಒಡವೆಗಳು, ಬಂಗಾರದ ಗಟ್ಟಿಗಳು, ಪತ್ನಿಯರನ್ನಾಗಿ ಮಾಡಿಕೊಳ್ಳಲು ಬೇಕಾದಷ್ಟು ಹೆಣ್ಣುಗಳು ಇವೆ. ನಿಮ್ಮ ಈಗಿನ ಬಲದಿಂದ ಇದನ್ನು ಗೆಲ್ಲಬಲ್ಲಿರಾ? ಹಾಗಿದ್ದರೆ ಗೆಲ್ಲಿ, ಓ ಮಹಾರಾಜರೇ, ಏನು ಮಾಡುವಿರಿ?
    </p>
    <p> ನಾವದನ್ನು ಗೆಲ್ಲುತ್ತೇವೆ ಮತ್ತು ಅದರ ಮೇಲೆ ರಾಜ್ಯಭಾರ ಮಾಡುತ್ತೇವೆ, ಆಚಾರ್ಯ ರಟ್ಠಪಾಲರೆ.
    </p>
    <p> ನೀವೇನನ್ನುವಿರಿ ಓ ಮಹಾರಾಜರೆ, ಒಂದುವೇಳೆ ಪಶ್ಚಿಮದಿಂದ ನಂಬಿಕಸ್ತ ಮತ್ತು ಭರವಸೆಯುಳ್ಳ ಮನುಷ್ಯನು... ಉತ್ತರದಿಂದ... ದಕ್ಷಿಣದಿಂದ ಬಂದು ಹೇಳುತ್ತಾನೆ: ಮಹಾರಾಜರೆ, ದಯಮಾಡಿ ತಿಳಿಯಿರಿ, ನಾನು ದಕ್ಷಿಣದಿಂದ... ಹಾಗಿದ್ದರೆ ಗೆಲ್ಲಿ,</p>
    <p></p>
    <p> ಓ ಮಹಾರಾಜರೆ, ಏನು ಮಾಡುವಿರಿ?</p>
    <p>ನಾವದನ್ನು ಗೆಲ್ಲುತ್ತೇವೆ ಮತ್ತು ಅದರ ಮೇಲೆ ರಾಜ್ಯಭಾರ ಮಾಡುತ್ತೇವೆ, ಆಚಾರ್ಯ ರಟ್ಠಪಾಲರೆ.</p>
    <p> ಮಹಾರಾಜರೆ, ಈ ಕಾರಣಕ್ಕಾಗಿಯೇ ಜ್ಞಾನಿಗಳೂ ದಾರ್ಶನಿಕರೂ ಅರಹಂತರೂ ಸಮ್ಮಾಸಂಬುದ್ಧರೂ ಆದ ಭಗವಾನರು ಹೇಳಿದ್ದು: ಯಾವುದೇ ಲೋಕದಲ್ಲಿನ ಜೀವಿಯು ಅಪೂರ್ಣ, ಅತೃಪ್ತ ಮತ್ತು ಆಸೆಗಳ ದಾಸ ಮತ್ತು ನಾನು ಇದನ್ನು ಅರಿತ ಮೇಲೆ ಮತ್ತು ನೋಡಿದ ಮೇಲೆ ಮನೆಯನ್ನು ತೊರೆದು ಪಬ್ಬಜಿತನಾದೆ.
    </p>
    <p> ಇದು ಆಶ್ಚರ್ಯ, ಆಚಾರ್ಯ ರಟ್ಠಪಾಲರೆ, ಇದನ್ನು ಜ್ಞಾನಿಗಳೂ ದಾರ್ಶನಿಕರೂ ಅರಹಂತರೂ ಸಮ್ಮಾಸಂಬುದ್ಧರೂ ಆದ ಭಗವಾನರು ಎಷ್ಟು ಚೆನ್ನಾಗಿ ಹೇಳಿದ್ದಾರೆ: ಯಾವುದೇ ಲೋಕದಲ್ಲಿನ ಜೀವಿಯು ಅಪೂರ್ಣ, ಅತೃಪ್ತ ಮತ್ತು ಆಸೆಗಳ ದಾಸಿ. ಇದು ಖಂಡಿತವಾಗಿಯೂ ನಿಜ.
    </p>
    <p> 24. ಹೀಗೆ ಆಯುಷ್ಮಂತ ರಟ್ಠಪಾಲರು ಹೇಳಿದ ಮೇಲೆ ಮತ್ತೆ ಮುಂದಿನಂತೆ ಹೇಳಿದರು:
    </p>
    <p> 1. ನಾನು ಧನವಂತರಾದವರನ್ನು ಈ ಲೋಕದಲ್ಲಿ ಕಾಣುತ್ತಿದ್ದೇನೆ
    </p>
    <p> ಕೂಡಿಟ್ಟ ಧನವನ್ನು ಮೋಹದಿಂದಾಗಿ ಅವರು ಕೊಡುವುದಿಲ್ಲ
    </p>
    <p> ಲೋಭದಿಂದಾಗಿ ಮತ್ತೆ ಮತ್ತೆ ಕೂಡಿಸ ಹೋಗುತ್ತಾರೆ,
    </p>
    <p> ಇನ್ನೂ ಕಾಮಭೋಗಗಳು ಬೇಕೆಂಬ ದಾಹದಿಂದ.
    </p>
    <p> 2. ಪೃಥ್ವಿಯನ್ನೇ ಬಲದಿಂದ ಗೆದ್ದ ರಾಜ
    </p>
    <p> ಸಾಗರದಂಚಿನವರೆಗೂ ಹೋದ ನೆಲದ ಮೇಲೆ ಆಳಿದರೂ
    </p>
    <p> ಸಾಗರದವರೆಗಿದ್ದರೂ ಒಡೆತನದ ದಾಹ ತೀರದವನ
    </p>
    <p> ಸಾಗರದಾಚೆಗೂ ಹೋಗಬೇಕೆಂಬ ಹಸಿವವನಿಗೆ.
    </p>
    <p> 3. ದೊರೆ ಮಾತ್ರವಲ್ಲ ಬಹುಜನರೂ ಕೂಡ
    </p>
    <p> ಮರಣವನ್ನೆದುರಿಸಿಯಾರೂ ಆದರೆ ಬಿಡರು ಬೇಕೆಂಬ ಆಸೆಯನು
    </p>
    <p> ಬಿಟ್ಟು ಹೋಗುವರು ಹಣವನು
    </p>
    <p> ಉಳಿದುಹೋದವು ಆಸೆಗಳು ಹಾಗೆಯೇ ಈ ಲೋಕದೊಳು.
    </p>
    <p> 4. ಅಳುವರು ಬಂಧುಗಳು ಕೂದಲ ಕಿತ್ತುಕೊಂಡು
    </p>
    <p> ಅಯ್ಯೋ, ಹೋದೆಯಾ ನನ್ನ ಪ್ರೇಮವೇ? ಎಂದು
    </p>
    <p> ಹೊತ್ತುಕೊಂಡು ಹೋಗುವರು ಹೆಣವನು ಸುತ್ತಿ
    </p>
    <p> ಇಡುವರದನು ಚಿತೆಯ ಮೇಲೆ ಸುಡಲು.
    </p>
    <p> 5. ಬಿಟ್ಟು ಹೋದನು ಧನವನು ಶವವಸ್ತ್ರದೊಳಗೆ ಸೇರಿ
    </p>
    <p> ಬೂದಿಯಾಗುವುದವನ ದೇಹ ಕೋಲಿನಿಂದಲಿ ಚುಚ್ಚಿ ಚುಚ್ಚಿ
    </p>
    <p> ಸತ್ತುಹೋದನು ಸರಿ ಬರರಾರು ಬಂಧು-ಮಿತ್ರರು
    </p>
    <p> ನೀಡರಾರು ಸೂರನು ಮತ್ತೆ ಸಹಾಯವನು ಇಲ್ಲಿ.
    </p>
    <p> 6. ಪಡೆಯುವರವನ ಸಂಪತ್ತನು ವಂಶಾವಳಿಯವರು
    </p>
    <p> ಏನು ಗಳಿಸಿದ್ದನೊ ಅದನು ಬಿಡುವನು
    </p>
    <p> ಬರದಾವುದೂ ಅವನ ಹಿಂದೆ ಸಾಯುತ್ತಿದ್ದಂತೆ
    </p>
    <p> ಸತಿಸುತ ಸಂಪತ್ತಾವುದೂ ಹೋಗದವನ ಹಿಂದೆ.
    </p>
    <p> 7. ಧನವು ನೀಡದು ದೀಘಾಯುವನು
    </p>
    <p> ಮುಪ್ಪು ಹೋಗದು ಬಂದೊಡೆ ಸಂಪದವು
    </p>
    <p> ಹೇಳಿದರು ಧೀರರು ಆಯು ಬಹು ಕಡಿಮೆ ಎಂದು
    </p>
    <p> ಅನಂತವು ತಿಳಿಯದದಕೆ, ಅಶಾಶ್ವತವು ಸತ್ಯ.
    </p>
    <p> 8. ಬಡವ ಬಲ್ಲಿದರೆಲ್ಲ ಅರಿವರು ಯಮನ ಸ್ಪರ್ಶವನು
    </p>
    <p> ಮೂರ್ಖರಿಗೂ ಸಂತರಿಗೂ ಗೊತ್ತದರ ಸಂಗತಿ
    </p>
    <p> ಪೆಟ್ಟ ತಿನ್ನುವನು ಮೂರ್ಖನು ತನ್ನ ಮುಟ್ಠಾಳತನದಿ
    </p>
    <p> ಸಂತನೆಂದೂ ನಡುಗನದರ ಸ್ಪರ್ಶದಿಂದ.
    </p>
    <p> 9. ಪ್ರಜ್ಞೆಗಿಂತ ಮಿಗಿಲಲ್ಲ ಧನವು
    </p>
    <p> ಮುಟ್ಟುವನೊಬ್ಬನು ಅಂತಿಮ ಗುರಿಯನು ಪ್ರಜ್ಞೆಯಿಂದಲೇ
    </p>
    <p> ಅಜ್ಞಾನದಿ ಮಾಡುವರು ಕೇಡನು ಜನರು
    </p>
    <p> ಅಂತಿಮ ಗುರಿಯನೆಂದೂ ಮುಟ್ಟರು ಜನ್ಮಜನ್ಮದಲೂ.
    </p>
    <p> 10. ಒಂದು ಗರ್ಭವ ಪ್ರವೇಶಿಸಿ, ಇನ್ನೊಂದು ಲೋಕಕೆ ತೆರಳುವಂದದಿ
    </p>
    <p> ಜನ್ಮಗಳ ಚಕ್ರವನು ದೂಡುತಲೇ ಹೋಗುವನು
    </p>
    <p> ಅಲ್ಪ ಬುದ್ಧಿಯವನು ಅವನ ನಂಬಿ ಹೋಗುವನು
    </p>
    <p> ಗರ್ಭವ ಪ್ರವೇಶಿಸಿ ಇನ್ನೊಂದು ಲೋಕಕೆ ತೆರಳುವನು
    </p>
    <p> 11. ಕಳ್ಳತನವ ಮಾಡುತಿರಲು ಸಿಕ್ಕ ಠಕ್ಕನು
    </p>
    <p> ತನ್ನ ಪಾಪಕರ್ಮಕೆ ನೋವನನುಭವಿಸುವಂತೆ
    </p>
    <p> ಜನರು ಪಡುವರು ಕಷ್ಟವನು ಇನ್ನೊಂದು ಲೋಕದಲಿ
    </p>
    <p> ಮಾಡಿದ ಪಾಪಕರ್ಮಗಳಿಗೆ ಈ ಲೋಕದಲ್ಲಿ.
    </p>
    <p> 12. ಇಂದ್ರಿಯ ಭೋಗಗಳು ಮಧುರ ಮನೋಹರ
    </p>
    <p> ಅವು ಕೆಡಿಸುವುವು ಚಿತ್ತವನು ಬಹುತೆರದಿ
    </p>
    <p> ಕಾಮಗುಣಗಳೊಳಗಿನ ಕೇಡ ಕಂಡು
    </p>
    <p> ಹೋಗುವೆನು ನಾನು ಪರಿವ್ರಾಜಕನಾಗಿ, ಓ ರಾಜ.
    </p>
    <p> 13. ಹಣ್ಣುಗಳುದುರುವಂತೆ ಮರದಿಂದ
    </p>
    <p> ಬಾಲರಾಗಲಿ ವೃದ್ಧರಾಗಲಿ ಬೀಳುವರು ಕಾಯ ಬಿದ್ದೊಡನೆ
    </p>
    <p> ಇದನ್ನು ನೋಡಿಯೇ, ಓ ದೊರೆ, ನಾನು ಹೋಗುವೆನು
    </p>
    <p> ಸಮಣ ಬದುಕಿನ ದಾರಿ ಹಿಡಿದು ಸುಖವು ಅದರೊಳಿರೆ.
    </p>
    <h2>ಇಲ್ಲಿಗೆ ರಟ್ಠಪಾಲ ಸುತ್ತ ಮುಗಿಯಿತು </h2>
    <footer>
      <p>First published in <cite class='book' translate='no'>Kannada Tipitaka Granthamale - Majjhima Nikāya</cite> (Bhagavan Buddha Theravada Buddhist University, <span class='publication-date'>2012</span>)</p>
      <p>Translated from the Pali by <span class='author'>Molakalmuru Srinivasamurthy</span>.</p>
      <p>ಅನುವಾದಕ: ಮೊಳಕಾಲ್ಕೂರು ಶ್ರೀನಿವಾಸಮೂರ್ತಿ</p>
      <p>ಪ್ರಧಾನ ಸಂಪಾದಕರು: ಪೂಜ್ಯ ಶ್ರೀ ಆಚಾರ್ಯ ಬುದ್ಧರಕ್ಖಿತ, ಅಭಿಧಜ ಅಗ್ಗಮಹಾ ಸದ್ಧಮ್ಮ ಜೋತಿಕ, ಡಿ.ಲಿಟ್</p>
      <address>ಪ್ರಕಾಶನ ವಿಭಾಗ<br>
        ಭಗವಾನ್ ಬುದ್ಧ ಪಾಳಿ ಮತ್ತು ಥೇರವಾದ ಬೌದ್ಧ ವಿಶ್ವವಿದ್ಯಾಲಯ<br>
        ಬುದ್ಧ ವಚನ ಟ್ರಸ್ಟ್<br>
        ಮಹಾ ಬೋಧಿ ಸೊಸೈಟಿ<br>
        14, ಕಾಳಿದಾಸ ಮಾರ್ಗ<br>
        ಗಾಂಧಿನಗರ, ಬೆಂಗಳೂರು-560 009<br>
        ದೂರವಾಣಿ : 080-22250684<br>
        ಫ್ಯಾಕ್ಸ್ : 080-22264438<br></address>
      <p>Email: books@mahabodhi.info</p>
      <p><a href='http://www.mahabodhi.info'>www.mahabodhi.info</a></p>
      <p>© ಬುದ್ಧ ವಚನ ಟ್ರಸ್ಟ್, ಮಹಾ ಬೋಧಿ ಸೊಸೈಟಿ ಮೇ 2012</p>
      <p>Permission to publish was kindly granted by Bhikkhu Ananda</p>
      <p>Digital files provided by Aneesh Bodh</p>
      <p>Prepared for SuttaCentral by <span class='editor'>Venugopal N.V.</span>.</p>
    </footer>
  </article>
</body>

</html>