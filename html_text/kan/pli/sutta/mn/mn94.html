<!DOCTYPE html>
<html>

<head>
  <meta charset='UTF-8'>
  <meta name='author' content='Molakalmuru Srinivasamurthy'>
  <title>MN 94: ಘೋಟಮುಖ ಸುತ್ತ-ಮೊಳಕಾಲ್ಕೂರು ಶ್ರೀನಿವಾಸಮೂರ್ತಿ</title>
</head>

<body>
  <article id='mn94' lang='kan'>
    <header>
      <ul>
        <li class='nikaya'>ಮಜ್ಝಿಮನಿಕಾಯ</li>
        <li class='vagga' lang='pli' translate='no'>3. ಬ್ರಾಹ್ಮಣ ವರ್ಗ</li>
      </ul>
      <h1 class='sutta-title'>94. ಘೋಟಮುಖ ಸುತ್ತ</h1>
    </header>
    <h2>ಘೋಟಮುಖ ಸುತ್ತ
    </h2>
    <p> 1. ನಾನು ಹೀಗೆ ಕೇಳಿದ್ದೇನೆ,</p>
    <p>ಒಂದು ಸಮಯದಲ್ಲಿ ಆಯುಷ್ಮಂತ ಉದೇನ ವಾರಾಣಸಿಯ ಖೇಮಿಯ ಆಮ್ರವನದಲ್ಲಿ ತಂಗಿದ್ದರು.</p>
    <p> ಆ ಸಂದರ್ಭದಲ್ಲಿ ಬ್ರಾಹ್ಮಣ ಘೋಟಮುಖನು ವಾರಾಣಸಿಗೆ ಏನೋ ಕಾರಣಕ್ಕಾಗಿ ಬಂದಿದ್ದನು.</p>
    <p>ಅವನು ಜಂಘಾವಿಹಾರ ಮಾಡುತ್ತಾ ನಡೆಯುತ್ತಾ ಖೇಮಿಯ ಆಮ್ರವನಕ್ಕೆ ಬಂದನು.</p>
    <p>ಆ ಸಮಯದಲ್ಲಿ ಆಯುಷ್ಮಂತ ಉದೇನರು ಅಲ್ಲಿ ಅಡ್ಡಾಡುತ್ತಿದ್ದರು. ಆಗ ಬ್ರಾಹ್ಮಣ ಘೋಟಮುಖನು ಆಯುಷ್ಮಂತ ಉದೇನರ ಬಳಿ ಹೋಗಿ ಸಂತೋಷದಿಂದ ಮಾತುಕತೆಯಾಡಿ ಕುಶಲ ಕೇಳಿದ ಬಳಿಕ ಇನ್ನೂ ಅಡ್ಡಾಡುತ್ತಲೇ ಇದ್ದ ಆಯುಷ್ಮಂತ ಉದೇನರಿಗೆ ಹೀಗೆ ಹೇಳಿದ:</p>
    <p>ಶ್ರೇಷ್ಠ ಸಮಣರೇ, ಪರಿವ್ರಾಜ ಬದುಕಿಲ್ಲದೆ ಧಮ್ಮವಿಲ್ಲ. ನನಗೆ ಹಾಗೆ ಎನಿಸುತ್ತದೆ ಇಲ್ಲಿ.</p>
    <p>ಕಾರಣ ನಾನು ತಮ್ಮಂತಹ ಪೂಜ್ಯರನ್ನು ಈ ಹಿಂದೆ ನೋಡಿಲ್ಲ ಅಥವಾ (ಕಾರಣ ನಾನು ಈ ಹಿಂದೆ) ಧಮ್ಮವನ್ನಾಗಲಿ ನೋಡಿಲ್ಲ.</p>
    <p> ಹೀಗೆ ಅವನು ಹೇಳಿದ ಮೆಲೆ ಆಯುಷ್ಮಂತ ಉದೇನರು ಅಡ್ಡಾಡುವುದನ್ನು ನಿಲ್ಲಿಸಿ ವಿಹಾರದೊಳಗೆ ಹೋಗಿ ಸಿದ್ಧವಾಗಿದ್ದ ಆಸನದಲ್ಲಿ ಕುಳಿತರು94.</p>
    <p>ಘೋಟಮುಖನೂ ಕೂಡ ಅಡ್ಡಾಡುವುದನ್ನು ನಿಲ್ಲಿಸಿ ವಿಹಾರದೊಳಗೆ ಹೋಗಿ ಒಂದುಕಡೆ ನಿಂತನು.</p>
    <p>ಆಗ ಆಯುಷ್ಮಂತ ಉದೇನರು ಅವನಿಗೆ</p>
    <p>ಬ್ರಾಹ್ಮಣ, ಇಲ್ಲಿ ಆಸನಗಳಿವೆ,</p>
    <p>ಇಷ್ಟವಿದ್ದರೆ ಕುಳಿತುಕೊಳ್ಳಿ ಎಂದರು.</p>
    <p> ನಾವು ಕುಳಿತುಕೊಳ್ಳಲಿಲ್ಲ, ಆಯುಷ್ಮಂತ ಉದೇನರೇ ಹೇಳಲಿ ಎಂದು ಕಾಯುತ್ತಿದ್ದೆ. ಕುಳಿತುಕೊಳ್ಳಿ ಎಂದು ಹೇಳಿಸಿಕೊಳ್ಳದೆಯೇ ನನ್ನಂತಹವರು ಕುಳಿತುಕೊಳ್ಳುವುದಾದರೂ ಹೇಗೆ?
    </p>
    <p> 4. ಆಗ ಬ್ರಾಹ್ಮಣ ಘೋಟಮುಖನು ಒಂದುಕಡೆ ಕೊಂಚ ಕೆಳಗಿನ ಆಸನದ ಮೇಲೆ ಕುಳಿತು ಆಯುಷ್ಮಂತ ಉದೇನರಿಗೆ ಹೇಳಿದನು:</p>
    <p>ಶ್ರೇಷ್ಠ ಸಮಣರೆ, ಪರಿವ್ರಾಜಕ ಬದುಕಿಲ್ಲದೆ ಧಮ್ಮವಿಲ್ಲ; ನನಗೆ ಹಾಗೆ ಎನಿಸುತ್ತಿದೆ ಇಲ್ಲಿ.</p>
    <p>ಕಾರಣ ನಾನು ತಮ್ಮಂತಹ ಪೂಜ್ಯರನ್ನು ಈ ಹಿಂದೆ ಕಂಡಿಲ್ಲ ಅಥವಾ (ಕಾರಣ ನಾನು ಈ ಹಿಂದೆ) ಧಮ್ಮವನ್ನಾಗಲಿ ನೋಡಿಲ್ಲ.</p>
    <p> ಬ್ರಾಹ್ಮಣನೆ, ನನ್ನ ಯಾವುದಾದರೂ ಮಾತು ನಿನ್ನ ದೃಷ್ಟಿಯಲ್ಲಿ ಸರಿ ಎನಿಸಿದರೆ ಒಪ್ಪು; ಒಂದುವೇಳೆ ನನ್ನ ಯಾವುದಾದರೂ ಮಾತು ನಿನ್ನ ದೃಷ್ಟಿಯಲ್ಲಿ ವಾದಗ್ರಸ್ತವೆನಿಸಿದರೆ ಅದರ ವಿರುದ್ಧ ವಾದಿಸು; ನನ್ನ ಯಾವುದಾದರೂ ಮಾತಿನ ಅರ್ಥ ತಿಳಿಯದಿದ್ದರೆ ಅದರ ಸ್ಪಷ್ಟೀಕರಣಕ್ಕಾಗಿ, ಇದು ಹೇಗೆ, ಪೂಜ್ಯ ಉದೇನರೆ? ಇದರ ಅರ್ಥವೇನು? ಎಂದು ಕೇಳು. ಹೀಗೆ ನಾವು ವಿಚಾರಗಳನ್ನು ಚರ್ಚಿಸಬಹುದು.
    </p>
    <p> ಪೂಜ್ಯ ಉದೇನರೆ, ಪೂಜ್ಯ ಉದೇನರ ಮಾತು ನನ್ನ ದೃಷ್ಟಿಯಲ್ಲಿ ಸರಿ ಎನಿಸಿದರೆ ಒಪ್ಪುತ್ತೇನೆ. ಒಂದುವೇಳೆ ಅವರ ಯಾವುದಾದರೂ ಮಾತು ನನ್ನ ದೃಷ್ಟಿಯಲ್ಲಿ ವಾದಗ್ರಸ್ತವೆನಿಸಿದರೆ ಅದರ ವಿರುದ್ಧ ವಾದಿಸುತ್ತೇನೆ. ಪೂಜ್ಯ ಉದೇನರ ಯಾವುದಾದರೂ ಮಾತಿನ ಅರ್ಥ ತಿಳಿಯದಿದ್ದರೆ ಅದರ ಸ್ಪಷ್ಟೀಕರಣಕ್ಕಾಗಿ ಇದು ಹೇಗೆ, ಪೂಜ್ಯ ಉದೇನರೆ? ಇದರ ಅರ್ಥವೇನು ಎಂದು ಕೇಳುತ್ತೇನೆ. ಹೀಗೆ ನಾವಿಬ್ಬರೂ ವಿಚಾರಗಳನ್ನು ಚರ್ಚಿಸೋಣ.
    </p>
    <p> 3. ಬ್ರಾಹ್ಮಣ, ಈ ಲೋಕದಲ್ಲಿ ನಾಲ್ಕುವಿಧದ ವ್ಯಕ್ತಿಗಳು ಜೀವಿಸಿರುವುದು ಕಂಡುಬರುತ್ತದೆ. ಯಾವುದದು ನಾಲ್ಕು ವಿಧ?</p>
    <p>I. ಬ್ರಾಹ್ಮಣ ಇಲ್ಲಿ ಒಬ್ಬ ವ್ಯಕ್ತಿ ತನ್ನನ್ನು ತಾನೇ ಪೀಡಿಸಿಕೊಳ್ಳುವಂತಹ ಮನಸ್ಸುಳ್ಳವನಾಗಿ ತಾನು ಪೀಡನೆ ಅನುಭವಿಸುತ್ತಾನೆ;</p>
    <p>II. ಬ್ರಾಹ್ಮಣ ಮತ್ತೆ ಇಲ್ಲಿ ಯಾರೋ ಒಬ್ಬ ವ್ಯಕ್ತಿ ಬೇರೆಯವರನ್ನು ಪೀಡಿಸುವಂತಹ ಮನಸ್ಸುಳ್ಳವನಾಗಿ ಬೇರೆಯವರನ್ನು ಪೀಡಿಸುತ್ತಾನೆ;</p>
    <p>III. ಬ್ರಾಹ್ಮಣ ಮತ್ತೆ ಇಲ್ಲಿ ಯಾರೋ ಒಬ್ಬ ವ್ಯಕ್ತಿ ತನ್ನನ್ನು ತಾನೆ ಪೀಡಿಸಿಕೊಳ್ಳುವಂತಹ ಮನಸ್ಸುಳ್ಳವನಾಗಿ ತನ್ನನ್ನು ತಾನು ಪೀಡಿಸಿಕೊಳ್ಳುತ್ತಾನೆ, ಮತ್ತು ಬೇರೆಯವರನ್ನು ಪೀಡಿಸುವಂತಹ ಮನಸ್ಸುಳ್ಳವನಾಗಿ ಬೇರೆಯವರನ್ನು ಪೀಡಿಸುತ್ತಾನೆ; </p>
    <p>IV. ಬ್ರಾಹ್ಮಣ, ಮತ್ತೆ ಇಲ್ಲಿ ಯಾರೋ ಒಬ್ಬ ವ್ಯಕ್ತಿ ತನ್ನನ್ನು ತಾನು ಪೀಡಿಸಿಕೊಳ್ಳದಿರುವ ಮತ್ತು ಬೇರೆಯವರನ್ನು ಪೀಡಿಸದಿರುವಂತಹ ಮಾನಸಿಕ ದೃಷ್ಟಿಯನ್ನು ಹೊಂದಿರುವುದರಿಂದಾಗಿ ಅವನು ಇಲ್ಲಿಯೇ ಈಗಲೇ ಬೇಗೆ ಇಲ್ಲದವನಾಗಿ ಉಪಶಮನ ಪಡೆದವನಾಗಿ, ತಣ್ಣಗಾಗಿಸಿದವನಾಗಿ ತನ್ನಲ್ಲಿ ತಾನು ಬ್ರಹ್ಮಾನುಭವದಲ್ಲಿ ನೆಲೆಗೊಂಡವನಂತೆ ಅಂತಹ ಸುಖವನ್ನು ಅನುಭವಿಸುತ್ತಾನೆ.</p>
    <p>ಬ್ರಾಹ್ಮಣ, ಇವರುಗಳಲ್ಲಿ ಈ ನಾಲ್ಕುವಿಧದ ವ್ಯಕ್ತಿಗಳಲ್ಲಿ ಯಾವ ವಿಧದ ವ್ಯಕ್ತಿಯನ್ನು ನಿನ್ನ ಮನಸ್ಸು ಸರಿಯೆಂದು ಒಪ್ಪುತ್ತದೆ? ಎಂದು. </p>
    <p> ಭಂತೆ, ನನಗೆ ಯಾವ ವ್ಯಕ್ತಿಯು ತನ್ನನ್ನು ತಾನು ಪೀಡಿಸಿಕೊಳ್ಳುವಂತಹ ಮನಸ್ಸುಳ್ಳವನಾಗಿ ತಾನು ಪೀಡನೆಯನ್ನು ಅನುಭವಿಸುತ್ತಾನೋ ಅಂತಹ ವ್ಯಕ್ತಿಯನ್ನು ನನ್ನ ಮನಸ್ಸು ಸರಿಯೆಂದು ಒಪ್ಪುವುದಿಲ್ಲ. ಭಂತೆ, ಮತ್ತೆ ನನಗೆ ಯಾವ ವ್ಯಕ್ತಿಯು ಬೇರೆಯವರನ್ನು ಪೀಡಿಸುವಂತಹ ಮನಸ್ಸುಳ್ಳವನಾಗಿ ಬೇರೆಯವರನ್ನು ಪೀಡಿಸುತ್ತಾನೋ ಅಂತಹ ವ್ಯಕ್ತಿಯನ್ನೂ ಕೂಡ ನನ್ನ ಮನಸ್ಸು ಸರಿ ಎಂದು ಒಪ್ಪುವುದಿಲ್ಲ. ಭಂತೆ, ಮತ್ತೆ ಯಾವ ವ್ಯಕ್ತಿಯು ತನ್ನನ್ನು ತಾನೇ ಪೀಡಿಸುವಂತಹ ಮನಸ್ಸುಳ್ಳವನಾಗಿ ತನ್ನನ್ನು ತಾನು ಪೀಡಿಸಿಕೊಳ್ಳುತ್ತಾನೆ ಮತ್ತು ಬೇರೆಯವರನ್ನು ಪೀಡಿಸುವಂತಹ ಮನಸ್ಸುಳ್ಳವನಾಗಿ ಬೇರೆಯವರನ್ನು ಪೀಡಿಸುತ್ತಾನೋ ಅಂತಹ ವ್ಯಕ್ತಿಯನ್ನು ನನ್ನ ಮನಸ್ಸು ಒಪ್ಪುವುದಿಲ್ಲ. ಆದರೆ ಭಂತೆ, ನನಗೆ ಯಾವ ವ್ಯಕ್ತಿಯು ತನ್ನನ್ನು ತಾನು ಪೀಡಿಸಿಕೊಳ್ಳದಂತಹ ಮನಸ್ಸುಳ್ಳವನಾಗಿ ತಾನು ತನಗೆ ಪೀಡಿಸಿಕೊಳ್ಳುವುದಿಲ್ಲವೋ ಬೇರೆಯವರನ್ನು ಪೀಡಿಸುವಂತಹ ಮನಸ್ಸಿಲ್ಲದವನಾಗಿ ಬೇರೆಯವರನ್ನು ಪೀಡಿಸುವುದಿಲ್ಲವೋ ಅದರಿಂದಾಗಿ ತನ್ನನ್ನು ತಾನು ಪೀಡಿಸಿಕೊಳ್ಳದಿರುವ ಮತ್ತು ಬೇರೆಯವರನ್ನು ಪೀಡಿಸದಿರುವಂತಹ ಮಾನಸಿಕ ದೃಷ್ಟಿಯನ್ನು ಹೊಂದಿರುವುದರಿಂದಾಗಿ ಅವನು ಇಲ್ಲಿಯೇ ಈಗಲೇ ಬೇಗೆ ಇಲ್ಲದವನಾಗಿ ಶಮನ ಪಡೆದವನಾಗಿ ತಣ್ಣಗಾಗಿಸಿದವನಾಗಿ ತನ್ನಲ್ಲಿ ತಾನು ಬ್ರಹ್ಮಾನುಭವದಲ್ಲಿ ನೆಲೆಗೊಂಡವನಂತೆ, ಅಂತಹ ಸುಖವನ್ನು ಅನುಭವಿಸುತ್ತಾನೋ ಆ ವಿಧದ ವ್ಯಕ್ತಿಯನ್ನು ನನ್ನ ಮನಸ್ಸು ಸರಿಯೆಂದು ಒಪ್ಪುತ್ತದೆ.
    </p>
    <p> ಬ್ರಾಹ್ಮಣ, ಆದರೆ ಏಕೆ ಆ ಮೂರು ವಿಧದ ವ್ಯಕ್ತಿಗಳನ್ನು ನಿನ್ನ ಮನಸ್ಸು ಸರಿ ಎಂದು ಒಪ್ಪಿಕೊಳ್ಳುವುದಿಲ್ಲ?
    </p>
    <p> ಭಂತೆ, ಯಾವ ವ್ಯಕ್ತಿಯು ತನ್ನನ್ನೇ ತಾನು ಪೀಡಿಸುವ ಮನಸ್ಸುಳ್ಳವನಾಗಿದ್ದು ತನಗೆ ತಾನೇ ಪೀಡನೆ ಅನುಭವಿಸುತ್ತಾನೋ ಅವನು ತನಗೆ ತಾನು ಸುಖವನ್ನು ಬಯಸುವಂತಹವನೂ ಮತ್ತು ದುಃಖದಲ್ಲಿ ಮುದುರಿ ಹೋಗುವಂತಹವನೂ ಆಗಿದ್ದರೂ ಕೂಡ ಅವನು ತನ್ನನ್ನು ತಾನು ಪೀಡಿಸಿಕೊಳ್ಳುತ್ತಾನೆ, ಹಿಂಸಿಸಿಕೊಳ್ಳುತ್ತಾನೆ- ಇದರಿಂದಾಗಿ ಆ ವಿಧದ ವ್ಯಕ್ತಿಯನ್ನು ನನ್ನ ಮನಸ್ಸು ಸರಿ ಎಂದು ಒಪ್ಪಿಕೊಳ್ಳುವುದಿಲ್ಲ.</p>
    <p>ಭಂತೆ, ಯಾವ ವ್ಯಕ್ತಿಯು ಬೇರೆಯವರನ್ನು ಪೀಡಿಸುವ ಮನಸ್ಸುಳ್ಳವನಾಗಿದ್ದು, ಬೇರೆಯವರನ್ನು ಪೀಡಿಸುತ್ತಾನೆ, ಬೇರೆಯವರು ಸುಖವನ್ನು ಬಯಸುವಂತಹವರೂ ಮತ್ತು ದುಃಖದಲ್ಲಿ ಮುದುರಿ ಹೋಗುವಂತಹವರಾಗಿದ್ದರೂ ಕೂಡ ಅವನು ಅವರನ್ನು ಪೀಡಿಸುತ್ತಾನೆ, ಹಿಂಸಿಸುತ್ತಾನೆ-ಇದರಿಂದಾಗಿ ಆ ವಿಧದ ವ್ಯಕ್ತಿಯನ್ನು ನನ್ನ ಮನಸ್ಸು ಸರಿ ಎಂದು ಒಪ್ಪಿಕೊಳ್ಳುವುದಿಲ್ಲ.</p>
    <p>ಭಂತೆ, ಯಾವ ವ್ಯಕ್ತಿಯು ತನ್ನನ್ನು ತಾನೇ ಪೀಡಿಸಿಕೊಳ್ಳುವಂತಹ ಮನಸ್ಸುಳ್ಳವನಾಗಿ ತನ್ನನ್ನು ತಾನು ಪೀಡಿಸಿಕೊಳ್ಳುತ್ತಾನೆ - ಮತ್ತು ಬೇರೆಯವರನ್ನು ಪೀಡಿಸುವ ಮನಸ್ಸುಳ್ಳವನಾಗಿ ಬೇರೆಯವರನ್ನು ಪೀಡಿಸುತ್ತಾನೆ. ಆದರೆ ಅವನೂ ಮತ್ತು ಬೇರೆಯವರೂ ಸುಖವನ್ನು ಬಯಸುವಂತಹವರೂ ಮತ್ತು ದುಃಖದಲ್ಲಿ ಮುದುರಿ ಹೋಗುವಂತಹವರೂ ಆಗಿದ್ದರೂ ಕೂಡ ಪೀಡನೆ ಅನುಭವಿಸುತ್ತಾರೆ, ಹಿಂಸಿಸಿಕೊಳ್ಳುತ್ತಾರೆ- ಇದರಿಂದಾಗಿ ಆ ವಿಧದ ವ್ಯಕ್ತಿಯನ್ನು ನನ್ನ ಮನಸ್ಸು ಸರಿ ಎಂದು ಒಪ್ಪಿಕೊಳ್ಳುವುದಿಲ್ಲ.</p>
    <p> </p>
    <p>4. ಬ್ರಾಹ್ಮಣ, ಎರಡುರೀತಿಯ ಗುಂಪುಗಳಿವೆ.</p>
    <p>ಯಾವು ಎರಡು?</p>
    <p>ಇಲ್ಲಿ ಒಂದು ಗುಂಪು ಮಣಿಕುಂಡಲಗಳು, ಪತ್ನಿ-ಪುತ್ರರನ್ನು, ದಾಸ-ದಾಸಿಯರನ್ನು ನೆಲ-ಹೊಲಗಳನ್ನು ಬೆಳ್ಳಿ-ಬಂಗಾರಗಳನ್ನು ಬಯಸುತ್ತದೆ.</p>
    <p>ಇಲ್ಲಿ ಇನ್ನೊಂದು ಗುಂಪು ಮಣಿಕುಂಡಲಗಳನ್ನು ಬಯಸದಿರುವುದರಿಂದ, ಪತ್ನಿ-ಪುತ್ರ, ದಾಸದಾಸಿ ನೆಲಹೊಲ ಬೆಳ್ಳಿಬಂಗಾರಗಳನ್ನು ಬಯಸದಿರುವುದರಿಂದ ಮನೆಯನ್ನು ತೊರೆದು ಪರಿವ್ರಾಜಕರಾಗಬಯಸುತ್ತಾರೆ.</p>
    <p> ಹಾಗೆಯೇ ಇಲ್ಲೊಬ್ಬ ವ್ಯಕ್ತಿ ತನ್ನನ್ನು ತಾನು ಹಿಂಸಿಸಿಕೊಳ್ಳದೆ ಅಥವಾ ಇನ್ನೊಬ್ಬರನ್ನು ಹಿಂಸಿಸುವುದಾಗಲಿ ಮತ್ತು ಹಿಂಸಿಸುವ ಪ್ರವೃತ್ತಿಯನ್ನು ಮುಂದುವರಿಸಿಕೊಂಡು ಹೋಗುವುದಾಗಲಿ ಮಾಡುವುದಿಲ್ಲ; ಯಾರು ಹೀಗೆ ತನ್ನನ್ನು ತಾನು ಹಿಂಸಿಸಿಕೊಳ್ಳದೆ ಇನ್ನೊಬ್ಬರನ್ನು ಹಿಂಸಿಸದೆ ಇರುವುದರಿಂದ ಅವನು ಇಲ್ಲಿಯೇ ಈಗಲೇ ಬೇಗೆ ಇಲ್ಲದವನಾಗಿ ಉಪಶಮನ ಪಡೆದವನಾಗಿ ತಣ್ಣಗಾದವನಾಗಿ, ತನ್ನಲ್ಲಿ ತಾನು ಬ್ರಹ್ಮಾನುಭವದಲ್ಲಿ ನೆಲೆಗೊಂಡವನಾಗಿ ಸುಖವನ್ನು ಅನುಭವಿಸುತ್ತಾನೆ. ಬ್ರಾಹ್ಮಣನೆ,</p>
    <p>ಮೇಲೆ ಹೇಳಿದ ಎರಡುರೀತಿಯ ಗುಂಪುಗಳಲ್ಲಿ ಇಂತಹ ವ್ಯಕ್ತಿಯನ್ನು ಮಣಿಕುಂಡಲ, ಪತ್ನಿಪುತ್ರ, ದಾಸದಾಸಿ, ನೆಲಹೊಲ, ಬೆಳ್ಳಿಬಂಗಾರಗಳಲ್ಲಿ ಬಯಕೆಯುಳ್ಳವರ ಗುಂಪಿನಲ್ಲಿ ನೋಡುವೆಯೋ ಅಥವಾ ಮಣಿಕುಂಡಲ, ಪತ್ನಿಪುತ್ರ, ದಾಸದಾಸಿ, ನೆಲಹೊಲ, ಬೆಳ್ಳಿಬಂಗಾರಗಳನ್ನು ಬಯಸದೆ ಮನೆಯನ್ನು ತೊರೆದು ಪರಿವ್ರಾಜಕರಾದವರ ಗುಂಪಿನಲ್ಲಿ ಕಾಣುವೆಯೋ?</p>
    <p> ಪೂಜ್ಯ ಉದಾನರೆ, ಇಂತಹ ವ್ಯಕ್ತಿಯನ್ನು ಸಾಮಾನ್ಯವಾಗಿ</p>
    <p>ಮಣಿಕುಂಡಲ, ಪತ್ನಿಪುತ್ರ, ದಾಸದಾಸಿ, ನೆಲಹೊಲ, ಬೆಳ್ಳಿಬಂಗಾರಗಲನ್ನು ಬಯಸದೆ ಮನೆಯನ್ನು ತೊರೆದು ಪರಿವ್ರಾಜಕರಾದವರ ಗುಂಪಿನಲ್ಲಿ ಕಾಣುತ್ತೇನೆ.</p>
    <p> 5. ಆದರೆ ಬ್ರಾಹ್ಮಣ, ನೀನು ಈಗತಾನೆ ಹೀಗೆ ಹೇಳಿದ್ದನ್ನು ನಾನು ಕೇಳಿದ್ದೇನೆ:</p>
    <p>ಶ್ರೇಷ್ಠ ಸಮಣರೇ, ಪರಿವ್ರಾಜಕ ಬದುಕಿಲ್ಲದೆ ಧಮ್ಮವಿಲ್ಲ. ನನಗೆ ಹಾಗೆ ಎನಿಸುತ್ತಿದೆ, ಇಲ್ಲಿ.</p>
    <p>ಕಾರಣ ನಾನು ತಮ್ಮಂತಹ ಪೂಜ್ಯರನ್ನು ಈ ಹಿಂದೆ ನೋಡಿಲ್ಲ ಅಥವಾ (ಕಾರಣ ನಾನು ಈ ಹಿಂದೆ) ಧಮ್ಮವನ್ನಾಗಲಿ ನೋಡಿಲ್ಲ.</p>
    <p> ನಿಜ, ಪೂಜ್ಯ ಉದಾನರೆ, ನಿಮ್ಮಿಂದ ತಿಳಿದುಕೊಳ್ಳಲಿಕ್ಕಾಗಿ ಆ ಮಾತುಗಳನ್ನಾಡಿದೆ.</p>
    <p>ಪರಿವ್ರಾಜಕದ ಬದುಕು ಧಮ್ಮದಿಂದ ಕೂಡಿದೆ;</p>
    <p>ನನಗೆ ಹಾಗೆ ಎನಿಸುತ್ತಿದೆ ಇಲ್ಲಿ ಮತ್ತು</p>
    <p>ಪೂಜ್ಯ ಉದೇನರು ನಾನು ಹೀಗೆ ಮಾತನಾಡಿದೆನೆಂದು ನೆನಪಿಸಬಹುದು.</p>
    <p>ಪೂಜ್ಯ ಉದೇನರು ಅನುಕಂಪ ತೋರಿ ಆ ಯಾವ ನಾಲ್ಕುಬಗೆಯ ವ್ಯಕ್ತಿಗಳ ಬಗ್ಗೆ ಸಂಕ್ಷಿಪ್ತವಾಗಿ ನುಡಿದಿರೋ ಅದನ್ನು ವಿಸ್ತಾರವಾಗಿ ಹೇಳಲಿ.</p>
    <p> ಹಾಗಾದರೆ, ಬ್ರಾಹ್ಮಣನೆ, ನಾನು ಹೇಳುವುದನ್ನು ಮನಸ್ಸಿಟ್ಟು ಕೇಳು.
    </p>
    <p> ಆಯಿತು ಪೂಜ್ಯರೆ ಎಂದು ಬ್ರಾಹ್ಮಣ ಘೋಟಮುಖನು ನುಡಿದನು. ಆಗ ಪೂಜ್ಯ ಉದೇನರು ಹೀಗೆ ಹೇಳಿದರು:-
    </p>
    <p> 6. ಬ್ರಾಹ್ಮಣನೆ, ಯಾವವಿಧದ ವ್ಯಕ್ತಿಯು ತನಗೆ ತಾನು ಪೀಡಿಸಿಕೊಳ್ಳುತ್ತಾನೆ ಮತ್ತು ತನಗೆ ತಾನು ಪೀಡಿಸಿಕೊಳ್ಳುವಂತಹ ಮನಸ್ಸುಳ್ಳವನು?</p>
    <p>ಬ್ರಾಹ್ಮಣನೆ, ಇಲ್ಲಿ ಒಬ್ಬ ವ್ಯಕ್ತಿಯು ಬಟ್ಟೆ ಧರಿಸದವನಾಗುತ್ತಾನೆ. ಆಚಾರಹೀನನಾಗುತ್ತಾನೆ (ಊಟದ ನಂತರ) ಕೈಯನ್ನು ನೆಕ್ಕುವವನಗುತ್ತಾನೆ. ಕರೆದರೆ ಬರದವನಾಗುತ್ತಾನೆ, ನಿಲ್ಲೆಂದರೆ ನಿಲ್ಲದವನಾಗುತ್ತಾನೆ. ಅವನಿಗಾಗಿ ತಂದಿದ್ದನ್ನು ಅಥವಾ ತಯಾರಿಸಿದ್ದನ್ನು ಅಥವಾ ಆಮಂತ್ರಣವನ್ನು ಒಪ್ಪದವನಾಗುತ್ತಾನೆ.</p>
    <p>ಅವನು ಮಡಿಕೆಯಲ್ಲಿದ್ದುದ್ದನ್ನು ತೆಗೆದುಕೊಳ್ಳದವನಾಗುತ್ತಾನೆ, ಪಾತ್ರೆಯಲ್ಲಿದ್ದುದ್ದನ್ನು ತೆಗೆದುಕೊಳ್ಳದವನಾಗುತ್ತಾನೆ, ಹೊಸ್ತಿಲು ದಾಟಿದ್ದನ್ನು ಕೋಲು ದಾಟಿದ್ದನ್ನು ಒನಕೆ ದಾಟಿದ್ದನ್ನು ಇಬ್ಬರು ಊಟ ಮಾಡುವ ಕಡೆಯಿಂದ, ಗರ್ಭಿಣಿಯರಿಂದ ಹಾಲೂಡುತ್ತಿರುವ ತಾಯಿಯಿಂದ, ಗಂಡಸಿನ ಜೊತೆ ಇದ್ದವಳಿಂದ, ಆಹಾರ ಸಿಗುವುದೆಂದು ಪ್ರಚಾರ ಮಾಡಿದ ಕಡೆಯಿಂದ, ನಾಯಿ ಇದ್ದ ಕಡೆಯಿಂದ, ನೊಣಗಳ ಗುಂಯ್ಗುಡುವ ಕಡೆಯಿಂದ, ತೆಗೆದುಕೊಳ್ಳದವನಾಗುತ್ತಾನೆ; ಮೀನನ್ನಾಗಲಿ, ಮಾಂಸವನ್ನಾಗಲಿ, ಸುರೆಯನ್ನಾಗಲಿ, ಹೆಂಡವನ್ನಾಗಲಿ, ಕಳ್ಳನ್ನಾಗಲಿ ಕುಡಿಯದವನಾಗುತ್ತಾನೆ.</p>
    <p>ಅವನು ಒಂದು ಮನೆಯ ಭಿಕ್ಷೆಯನ್ನು ಪಡೆಯುವವನು ಅಥವಾ ಒಂದು ತುತ್ತು ತಿನ್ನುವವನಾಗುತ್ತಾನೆ, ಎರಡು ಮನೆಯ ಭಿಕ್ಷೆ ಪಡೆಯುವವನಾಗುತ್ತಾನೆ ಅಥವಾ ಎರಡು ತುತ್ತು ತಿನ್ನುವವನಾಗುತ್ತಾನೆ... ಏಳು ಮನೆಯ ಭಿಕ್ಷೆ ಪಡೆಯುವವನಗುತ್ತಾನೆ ಅಥವಾ ಏಳು ತುತ್ತು ತಿನ್ನುವವನಾಗುತ್ತಾನೆ;</p>
    <p>ಒಂದುಸಲ ಕೊಟ್ಟಿದ್ದರಿಂದಲೇ ಜೀವಿಸುವವನಾಗುತ್ತಾನೆ. ಎರಡುಸಲ ಕೊಟ್ಟಿದ್ದರಿಂದಲೇ ಜೀವಿಸುವವನಾಗುತ್ತಾನೆ... ಏಳುಸಲ ಕೊಟ್ಟಿದ್ದರಿಂದಲೇ ಜೀವಿಸುವವನಾಗುತ್ತಾನೆ;</p>
    <p>ದಿನಕ್ಕೆ ಒಂದು ಹೊತ್ತು ಊಟ ಮಾಡುವವನಾಗುತ್ತಾನೆ. ಎರಡು ದಿನಕ್ಕೆ ಒಂದು ಹೊತ್ತು ಊಟ ಮಾಡುವವನಾಗುತ್ತಾನೆ... ಏಳು ದಿನಕ್ಕೊಂದು ಹೊತ್ತು ಊಟ ಮಾಡುವವನಾಗುತ್ತಾನೆ. ಈ ರೀತಿಯಾಗಿ ಅರ್ಧ ತಿಂಗಳ ಕಾಲ ನಿಗದಿಯಾದ ಕಾಲಕ್ಕೆ ಮಾತ್ರ ಊಟ ಮಾಡುವವನಾಗುತ್ತಾನೆ.</p>
    <p>ಶಾಖಾಹಾರಿಯಾಗುತ್ತಾನೆ ಅಥವಾ ಸಜ್ಜೆಯನ್ನು ತಿನ್ನುವವನಾಗುತ್ತಾನೆ ಅಥವಾ ಕಾಡಕ್ಕಿಯನ್ನು ತಿನ್ನುವವನಾಗುತ್ತಾನೆ ಅಥವಾ ದದ್ದುಲದ ಬೀಜವನ್ನು ತಿನ್ನುವವನಾಗುತ್ತಾನೆ ಅಥವಾ ಪಾಚಿಯನ್ನು ತಿನ್ನುವವನಾಗುತ್ತಾನೆ ಅಥವಾ ಬತ್ತದ ಉಬ್ಬಲನ್ನು ತಿನ್ನುವವನಾಗುತ್ತಾನೆ, ಮುಸುರೆಯನ್ನು ತಿನ್ನುವವನಾಗುತ್ತಾನೆ ಅಥವಾ ಹಿಂಡಿಯನ್ನು ತಿನ್ನುವವನಾಗುತ್ತಾನೆ, ಅಥವಾ ಹುಲ್ಲನ್ನು ತಿನ್ನುವವನಾಗುತ್ತಾನೆ, ಅಥವಾ ಸೆಗಣಿಯನ್ನು ತಿನ್ನುವವನಾಗುತ್ತಾನೆ, ಕಾಡಿನ ಬೇರು ಹಣ್ಣುಗಳನ್ನು ತಿನ್ನುವವನಾಗುತ್ತಾನೆ, ಗಾಳಿ ಬೀಳಿಸಿದ್ದನ್ನು ತಿನ್ನುವವನಾಗುತ್ತಾನೆ. ಹಾಗೆ ಜೀವ ಸಾಗಿಸುತ್ತಾನೆ.</p>
    <p>ಅವನು ಸೆಣಬನ್ನು ಉಡುತ್ತಾನೆ, ಹೆಣಕ್ಕೆ ಉಪಯೋಗಿಸಿದ ಬಟ್ಟೆಯನ್ನು ಉಡುತ್ತಾನೆ, ಬಿಸಾಡಿದ ಹರಿದ ಬಟ್ಟೆಯನ್ನು ಉಡುತ್ತಾನೆ, ಮರದ ತೊಗಟೆಯನ್ನು ಉಡುತ್ತಾನೆ, ಜಿಂಕೆಯ ಚರ್ಮವನ್ನು ಉಡುತ್ತಾನೆ, ಕಪ್ಪು ಜಿಂಕೆಯ ಚರ್ಮವನ್ನು ಉಡುತ್ತಾನೆ, ಕುಸಾ ಹುಲ್ಲಿನ ಉಡುಗೆಯನ್ನು ಉಡುತ್ತಾನೆ, ತೊಗಟೆಯ ಉಡಿಗೆಯನ್ನು ಉಡುತ್ತಾನೆ, ಮರದ ಹೊಟ್ಟಿನ ಉಡುಗೆಯನ್ನು ಉಡುತ್ತಾನೆ, ತಲೆಗೂದಲ ಉಡುಗೆಯನ್ನು ಉಡುತ್ತಾನೆ, ಪಶುಗಳ ಕೂದಲ ಉಡುಗೆಯನ್ನು ಉಡುತ್ತಾನೆ, ಗೂಬೆ ರೆಕ್ಕೆಯ ಉಡುಗೆಯನ್ನು ಉಡುತ್ತಾನೆ,</p>
    <p>ತಲೆಗೂದಲು ಮತ್ತು ಗಡ್ಡದ ಕೂದಲನ್ನು ಕಿತ್ತು ತೆಗೆಯುವವನಾಗುತ್ತಾನೆ, ತಲೆಗೂದಲು ಮತ್ತು ಗಡ್ಡದ ಕೂದಲನ್ನು ಕಿತ್ತು ತೆಗೆಯುವ ಆಚರಣೆಯನ್ನು ಅನುಸರಿಸುವವನಾಗುತ್ತಾನೆ,</p>
    <p>ಕುಳಿತುಕೊಳ್ಳುವುದನ್ನು ಬಿಟ್ಟು ಸದಾ ನಿಂತೇ ಇರುವವನಾಗುತ್ತಾನೆ,</p>
    <p>ಕುಕ್ಕುರುಗಾಲಿನಲ್ಲಿ ಕುಳಿತುಕೊಳ್ಳುವ ಆಚರಣೆಯನ್ನು ಅನುಸರಿಸುವವನಾಗುತ್ತಾನೆ,</p>
    <p>ಮುಳ್ಳಿನ ಹಾಸಿಗೆಯ ಮೇಲೆ ಮಲಗುವವನಾಗುತ್ತಾನೆ, ಮುಳ್ಳುಗಳುಳ್ಳ ಹಾಸಿಗೆಯನ್ನೇ ಮಲಗಲು </p>
    <p>ಉಪಯೋಗಿಸುತ್ತಾನೆ, ದಿನಕ್ಕೆ ಮೂರುಬಾರಿ ಸ್ನಾನ ಮಾಡುವ ಆಚರಣೆವುಳ್ಳವನಾಗುತ್ತಾನೆ-</p>
    <p>ಈ ರೀತಿಯಾಗಿ ಅನೇಕ ವಿಧದ ದೇಹದಂಡನೆ ಮತ್ತು ಹಿಂಸೆಯಾಗುವಂತಹ ಆಚರಣೆಯನ್ನು ಅನುಸರಿಸುತ್ತಾನೆ.</p>
    <p> ಬ್ರಾಹ್ಮಣ, ಈ ವಿಧದ ವ್ಯಕ್ತಿಯು ತನಗೆ ತಾನು ಪೀಡಿಸಿಕೊಳ್ಳುವಂತಹವನು ಮತ್ತು ತನ್ನನ್ನು ತಾನು ಪೀಡಿಸಿಕೊಳ್ಳುವ ಆಚರಣೆಯುಳ್ಳವನು ಎಂದು ಕರೆಯಲ್ಪಡುತ್ತಾನೆ.
    </p>
    <p> 7. ಬ್ರಾಹ್ಮಣ, ಯಾವ ವಿಧದ ವ್ಯಕ್ತಿಯು ಬೇರೆಯವರನ್ನು ಹಿಂಸಿಸುವ ಮನಸ್ಸುಳ್ಳವನಾಗಿ ಬೇರೆಯವರನ್ನು ಪೀಡಿಸುತ್ತಾನೆ?</p>
    <p>ಬ್ರಾಹ್ಮಣ, ಇಲ್ಲಿ ಯಾರೊಬ್ಬ ವ್ಯಕ್ತಿಯು ಕುರಿ ಹಿಡಿಯುವವನಾಗುತ್ತಾನೆ, ಹಂದಿ ಹಿಡಿಯುವವನಾಗುತ್ತಾನೆ. ಹಕ್ಕಿಯ ಬೇಟೆಗಾರನಾಗುತ್ತಾನೆ, ಕಾಡುಮೃಗಗಳನ್ನು ಹಿಡಿಯುವವನಾಗುತ್ತಾನೆ, ಬೇಡನಾಗುತ್ತಾನೆ, ಮೀನು ಹಿಡಿಯುವವನಾಗುತ್ತಾನೆ, ಕಳ್ಳನಾಗುತ್ತಾನೆ, ದರೋಡೆಕೋರನಾಗುತ್ತಾನೆ, ಹಸುಗಳನ್ನು ಕಡಿಯುವವನಾಗುತ್ತಾನೆ, ಕಾರಾಗೃಹದ ಉಸ್ತುವಾರಿಯಾದವನಾಗುತ್ತಾನೆ, ಅಥವಾ ಇಂತಹ ಬೇರೆ ಕ್ರೂರ ಕೆಲಸಗಳನ್ನು ಮಾಡುವಂತಹವರಲ್ಲಿ ಒಬ್ಬನಾಗುತ್ತಾನೆ.</p>
    <p> ಬ್ರಾಹ್ಮಣ, ಈ ವಿಧದ ವ್ಯಕ್ತಿಯು ಬೇರೆಯವರನ್ನು ಹಿಂಸಿಸುವ ಮನಸ್ಸುಳ್ಳವನಾಗಿ ಬೇರೆಯವರನ್ನು ಪೀಡಿಸುವವನು ಎಂದು ಕರೆಯಲ್ಪಡುತ್ತಾನೆ.
    </p>
    <p> 8. ಬ್ರಾಹ್ಮಣ, ಯಾವ ವ್ಯಕ್ತಿ ತನ್ನನ್ನು ತಾನು ಪೀಡಿಸಿಕೊಳ್ಳುವವನು ಮತ್ತು ಬೇರೆಯವರನ್ನು ಪೀಡಿಸುವ ಮನಸುಳ್ಳವನಾಗಿ ಬೇರೆಯವರನ್ನು ಪೀಡಿಸುವವನು?
    </p>
    <p> ಬ್ರಾಹ್ಮಣ, ಇಲ್ಲಿ ಒಬ್ಬ ವ್ಯಕ್ತಿಯು ಕ್ಷತ್ರಿಯ ಕುಲದ ಅಭಿಶಿಕ್ತ ರಾಜನು ಅಥವಾ ಅತುಳ ಐಶ್ವರ್ಯವುಳ್ಳ ಬ್ರಾಹ್ಮಣ ಕುಲದವನಾಗಿರಬಹುದು.</p>
    <p>ಅವನು ನಗರದ ಪೂರ್ವ ಭಾಗದಲ್ಲಿ ಹೊಸದಾದ ಯಜ್ಞಶಾಲೆಯನ್ನು ಕಟ್ಟಿಸಿ ತನ್ನ ತಲೆಗೂದಲು ಮತ್ತು ಗಡ್ಡವನ್ನು ಬೋಳಿಸಿಕೊಂಡು ತೊಗಲಿನ ಉಡುಗೆಯನ್ನು ತೊಟ್ಟವನಾಗಿ ತುಪ್ಪ ಮತ್ತು ಎಣ್ಣೆಯನ್ನು ತನ್ನ ಶರೀರಕ್ಕೆ ಹಚ್ಚಿಕೊಂಡವನಾಗಿ ತನ್ನ ಬೆನ್ನನ್ನು ಜಿಂಕೆಯ ಕೊಂಬಿನಿಂದ ಕೆರೆದು ಈ ಹೊಸ ಯಜ್ಞಶಾಲೆಗೆ ತನ್ನ ಮಹಾರಾಣಿಯರೊಂದಿಗೆ ಮತ್ತು ಬ್ರಾಹ್ಮಣ ಪುರೋಹಿತನೊಂದಿಗೆ ಬರುತ್ತಿದ್ದನು.</p>
    <p>ಅವನು ಅಲ್ಲಿ ನೆಲದಮೇಲೆ ಹಾಸಿದ ಹುಲ್ಲಿನ ಮೇಲೆ ಮಲಗುತ್ತಿದ್ದನು.</p>
    <p>ತನ್ನಂತಹುದೇ ಕರುವುಳ್ಳ ಒಂದು ಹಸುವಿನ ಕೆಚ್ಚಲಿನ ಒಂದು ತೊಟ್ಟಿನಲ್ಲಿ ಕರೆಯುವ ಹಾಲನ್ನು ರಾಜನು ಉಪಯೋಗಿಸುತ್ತಾನೆ, ಅದರ ಎರಡನೆಯ ತೊಟ್ಟಿನಲ್ಲಿ ಕರೆಯುವ ಹಾಲನ್ನು ಮಹಾರಾಣಿಯು ಉಪಯೋಗಿಸುತ್ತಾಳೆ, ಅದರ ಕೆಚ್ಚಲಿನ ಮೂರನೆಯ ತೊಟ್ಟಿನಲ್ಲಿ ಕರೆಯುವ ಹಾಲನ್ನು ಬ್ರಾಹ್ಮಣ ಪುರೋಹಿತನು ಉಪಯೋಗಿಸುತ್ತಾನೆ, ಅದರ ಕೆಚ್ಚಲಿನ ನಾಲ್ಕನೆಯ ತೊಟ್ಟಿನಲ್ಲಿ ಕರೆಯುವ ಹಾಲನ್ನು ಬೆಂಕಿಗೆ ಆಹುತಿ ಮಾಡುತ್ತಾರೆ, ಉಳಿದದ್ದರಲ್ಲಿ ಕರುವು ಉಪಯೋಗಿಸುತ್ತದೆ.</p>
    <p> ಅವನು ಹೀಗೆ ಹೇಳುವನು-</p>
    <p>ಇಂತಿಷ್ಟು ಹೋರಿಗಳು ಯಜ್ಞಾರ್ಥವಾಗಿ ಕಡಿಯಲ್ಪಡಲಿ, ಇಂತಿಷ್ಟು ಹೋರಿಕರುಗಳು ಯಜ್ಞಾರ್ಥವಾಗಿ ಕಡಿಯಲ್ಪಡಲಿ, ಇಂತಿಷ್ಟು ಹಸುಕರುಗಳು ಯಜ್ಞಾರ್ಥವಾಗಿ ಕಡಿಯಲ್ಪಡಲಿ, ಇಂತಿಷ್ಟು ಕುರಿಗಳು ಯಜ್ಞಾರ್ಥವಾಗಿ ಕಡಿಯಲ್ಪಡಲಿ, ಇಂತಿಷ್ಟು ಕುದುರೆಗಳು ಯಜ್ಞಾರ್ಥವಾಗಿ ಕಡಿಯಲ್ಪಡಲಿ, ಇಂತಿಷ್ಟು ಮರಗಳು ಬಲಿಕಂಬಕ್ಕಾಗಿ ಕಡಿಯಲ್ಪಡಲಿ, ಇಂತಿಷ್ಟು ದಬರ್ೆ ಹುಲ್ಲನ್ನು ಯಾಗದ ಕೆಲಸಕ್ಕಾಗಿ ಕತ್ತರಿಸಲ್ಪಡಲಿ ಎಂದು.</p>
    <p>ಯಾರು ಅವರ ಸೇವಕರಾದವರು ಅಥವಾ ಅವರ ದೂತರಾದವರು ಅಥವಾ ಅವರ ಕೆಲಸದವರಾದವರು ಅವರು ದಂಡನೆಗೆ ಹೆದರಿ ಭಯಭೀತರಾಗಿ ಕಣ್ಣೀರು ಸುರಿಸುತ್ತ ಅಳುಮುಖದವರಾಗಿ ಈ ನಿಯೋಜಿತ ಕೆಲಸಗಳನ್ನು ಮಾಡುತ್ತಾರೆ.</p>
    <p> ಬ್ರಾಹ್ಮಣ, ಈ ವಿಧದ ವ್ಯಕ್ತಿಯು ತನ್ನನ್ನು ತಾನು ಪೀಡಿಸಿಕೊಳ್ಳುವ ಮನಸ್ಸುಳ್ಳವನಾಗಿ ತನಗೆ ತಾನು ಪೀಡಿಸಿಕೊಳ್ಳುತ್ತಾನೆ ಮತ್ತು ಬೇರೆಯವರನ್ನು ಪೀಡಿಸುವ ಮನಸ್ಸುಳ್ಳವನಾಗಿ ಬೇರೆಯವರನ್ನು ಪೀಡಿಸುವವನು ಎಂದು ಕರೆಯಲ್ಪಡುತ್ತಾನೆ.
    </p>
    <p> 9. ಬ್ರಾಹ್ಮಣ, ಯಾವ ವ್ಯಕ್ತಿ ತನ್ನನ್ನು ತಾನು ಪೀಡಿಸಿಕೊಳ್ಳದಂತಹ ಮನಸ್ಸುಳ್ಳವನಾಗಿ ತಾನು ಪೀಡನೆ ಅನುಭವಿಸುವುದಿಲ್ಲ ಮತ್ತು ಬೇರೆಯವರನ್ನು ಪೀಡಿಸದಿರುವಂತಹ ಮನಸ್ಸುಳ್ಳವನಾಗಿ ಬೇರೆಯವರನ್ನು ಪೀಡಿಸುವುದಿಲ್ಲ. ಆದ್ದರಿಂದ ತನ್ನನ್ನು ಪೀಡಿಸಿಕೊಳ್ಳದಿರುವ ಮತ್ತು ಬೇರೆಯವರನ್ನು ಪೀಡಿಸದಿರುವಂತಹ ಮಾನಸಿಕ ದೃಷ್ಟಿಯನ್ನು ಹೊಂದಿರುವುದರಿಂದಾಗಿ ಅವನು ಇಲ್ಲಿಯೇ ಈಗಲೇ ಬೇಗೆ ಇಲ್ಲದವನಾಗಿ, ಉಪಶಮನ ಪಡೆದವನಾಗಿ, ತಣ್ಣಗಾಗಿಸಿದವನಾಗಿ, ತನ್ನಲ್ಲಿ ತಾನು ಬ್ರಹ್ಮಾನುಭವದಲ್ಲಿ ನೆಲೆಗೊಂಡವನಂತೆ ಅಂತಹ ಸುಖವನ್ನು ಅನುಭವಿಸುತ್ತಾನೆ.
    </p>
    <p> ಬ್ರಾಹ್ಮಣ, ತಥಾಗತರು ಲೋಕದಲ್ಲಿ ಉದಯಿಸುತ್ತಾರೆ. ಅವರು ಅರಹಂತರು, ಸಮ್ಯಕ್ ಸಂಬುದ್ಧರು, ವಿದ್ಯಾಚರಣಸಂಪನ್ನರು, ಸುಗತರು, ಲೋಕಜ್ಞರು, ವ್ಯಕ್ತಿಗಳನ್ನು ಪಳಗಿಸುವ ಅಸಮಾನ ಸಾರಥಿ (ಮಾರ್ಗದರ್ಶಿ), ದೇವತೆ ಹಾಗೂ ಮಾನವರ ಶ್ರೇಷ್ಠ ಗುರುಗಳು, ಬುದ್ಧರು (ಬೋಧಿ ಪಡೆದವರು) ಮತ್ತು ಭಗವಾನರು.</p>
    <p>ಅವರು ಈ ಲೋಕವನ್ನು ದೇವರುಗಳಿಂದ ಕೂಡಿದ, ಮಾರನಿಂದ ಕೂಡಿದ, ಬ್ರಹ್ಮನಿಂದ ಕೂಡಿದ, ಶ್ರಮಣ ಬ್ರಾಹ್ಮಣ ಪ್ರಜೆಗಳಿಂದ ಕೂಡಿದ ರಾಜ ಮನುಷ್ಯರುಗಳಿಂದ ಕೂಡಿದ, ಇವೆಲ್ಲವನ್ನೂ ತಾವೇ ಸ್ವತಃ ಜ್ಞಾನದಿಂದ ಅರಿತಿರುವುದನ್ನು ತಿಳಿಸಿ ಹೇಳುತ್ತಾರೆ.</p>
    <p>ಅವರು ಪದ ಮತ್ತು ಅರ್ಥಗಳೆರಡರಲ್ಲೂ ಆರಂಭದಲ್ಲಿ ಕಲ್ಯಾಣದಾಯಕವಾದ ಮಧ್ಯದಲ್ಲಿ ಕಲ್ಯಾಣದಾಯಕವಾದ, ಕೊನೆಯಲ್ಲಿ ಕಲ್ಯಾಣದಾಯಕವಾದ ಅಂತಹ ಧರ್ಮವನ್ನು ತಿಳಿಸುತ್ತಾರೆ. ಪರಮ ಪರಿಪೂರ್ಣವಾದ ಪರಿಶುದ್ಧವಾದ ಬ್ರಹ್ಮಚರಿಯ ಜೀವನವನ್ನು ತಿಳಿಸುತ್ತಾರೆ.</p>
    <p>ಗೃಹಸ್ಥರು ಅಥವಾ ಗೃಹಸ್ಥನ ಮಗನು ಅಥವಾ ಬೇರೆ ಕುಟುಂಬದಲ್ಲಿ ಹುಟ್ಟಿದವನು ಆ ಧರ್ಮವನ್ನು ಕೇಳುತ್ತಾನೆ. ಆ ಧರ್ಮವನ್ನು ಕೇಳಿದ ನಂತರ ಅವರಿಗೆ ತಥಾಗತರಲ್ಲಿ ಶ್ರದ್ಧೆ ಉಂಟಾಗುತ್ತದೆ.</p>
    <p> ಅವರು ಆ ರೀತಿಯ ಶ್ರದ್ಧಾವಂತರಾದ ಮೇಲೆ ಈ ರೀತಿಯಾಗಿ ಚಿಂತನೆ ನಡೆಸುತ್ತಾರೆ-</p>
    <p>ಗೃಹಸ್ಥ ಜೀವನ ಬಂಧವುಳ್ಳದ್ದು, ಕಲ್ಮಶವುಳ್ಳದ್ದು, ಪರಿವ್ರಾಜಕತೆ ಬಿಡುಗಡೆವುಳ್ಳದ್ದು.</p>
    <p>ಅದು ಗೃಹಸ್ಥ ಜೀವಿಗೆ ಕಷ್ಟಸಾಧ್ಯವು, ಹೊಳೆವ ಶಂಖದಂತೆ ಸಮಗ್ರವಾಗಿ ಪರಿಪೂರ್ಣವಾದ, ಸಮಗ್ರವಾಗಿ ಪರಿಶುದ್ಧವಾದ ಬ್ರಹ್ಮಚರಿಯದಲ್ಲಿ ಜೀವಿಸುವುದು.</p>
    <p>ಒಂದುವೇಳೆ ನಾನು ತಲೆಗೂದಲು ಮತ್ತು ಗಡ್ಡವನ್ನು ತೆಗೆಸಿಕೊಂಡು ಕಾಷಾಯ ವಸ್ತ್ರಗಳನ್ನು ಹೊದ್ದುಕೊಂಡು ಮನೆ ಬಿಟ್ಟು ಮನೆ ಇಲ್ಲದವನಾಗಿ ಶ್ರಮಣನಾದರೆ ಎಂದು.</p>
    <p>ಕೆಲವು ಕಾಲದ ನಂತರ ಅಲ್ಪವಾಗಿದ್ದರೂ ತನ್ನ ಎಲ್ಲ ಸಂಪತ್ತನ್ನೂ ತೊರೆದು, [ಅಗಾಧವಾಗಿದ್ದರೂ ತನ್ನ ಎಲ್ಲ ಸಂಪತ್ತನ್ನೂ ತೊರೆದು] ಅಲ್ಪವಾಗಿದ್ದರೂ ತನ್ನ ಬಂಧು ಪರಿವಾರವನ್ನು ತೊರೆದು, ಅಗಾಧವಾಗಿದ್ದರೂ ತನ್ನ ಬಂಧು ಪರಿವಾರವನ್ನು ತೊರೆದು, ತಲೆಗೂದಲು ಮತ್ತು ಗಡ್ಡವನ್ನು ತೆಗೆಸಿಕೊಂಡು ಕಾಷಾಯ ವಸ್ತ್ರ ಹೊತ್ತುಕೊಂಡು ಮನೆಬಿಟ್ಟು ಮನೆ ಇಲ್ಲದವನಾಗಿ ಶ್ರಮಣನಾಗುತ್ತಾನೆ.</p>
    <p> ಅವನು ಈ ರೀತಿಯಾಗಿ ಶ್ರಮಣನಾಗಿ ಭಿಕ್ಷು ಶಿಕ್ಷಣ ಪಡೆದು ಅವರಂತೆಯೇ ಜೀವಿಸುವವನಾಗಿ ಪ್ರಾಣಿಹತ್ಯೆ ಮಾಡುವುದನ್ನು ತೊರೆದು ಪ್ರಾಣಿಹತ್ಯೆಯಿಂದ ವಿರತನಾಗುತ್ತಾನೆ. ದಂಡವನ್ನು ತೆಗೆದಿಟ್ಟವನಾಗಿ ಆಯುಧವನ್ನು ತೆಗೆದಿಟ್ಟವನಾಗಿ ಪಾಪಭೀರುವಾಗಿ ದಯಾವಂತನಾಗಿ ಎಲ್ಲ ಪ್ರಾಣಿ ಜೀವಿಗಳ ಹಿತಕ್ಕೆ ಅನುಕಂಪವುಳ್ಳವನಾಗಿ ಜೀವಿಸುತ್ತಾನೆ.</p>
    <p>ತನ್ನದಲ್ಲದ್ದನ್ನು ತೆಗೆದುಕೊಳ್ಳುವುದನ್ನು ತೊರೆದವನಾಗಿ ತನ್ನದಲ್ಲದ್ದನ್ನು ತೆಗೆದುಕೊಳ್ಳುವುದರಿಂದ ವಿರತನಾಗುತ್ತಾನೆ. ಕೊಟ್ಟಿದ್ದನ್ನು ಮಾತ್ರ ತೆಗದುಕೊಳ್ಳುವವನಾಗುತ್ತಾನೆ. ತನಗೆ ತಾನು ಪರಿಶುದ್ಧ ಜೀವಿಯಗಿ ಜೀವಿಸುತ್ತಾನೆ. </p>
    <p>ಅಬ್ರಹ್ಮಚರಿಯವನ್ನು ತೊರೆದು ಬ್ರಹ್ಮಚಾರಿ ಆಗುತ್ತಾನೆ. ವ್ಯಭಿಚಾರದಿಂದ ಕಾಮ ಸಂಬಂಧಿ ಕ್ರಿಯೆಯಿಂದ ವಿರತನಾಗುತ್ತಾನೆ.</p>
    <p>ಸುಳ್ಳು ಮಾತನ್ನು ತೊರೆದು ಸುಳ್ಳು ಹೇಳುವುದರಿಂದ ವಿರತನಾಗುತ್ತಾನೆ. ಸತ್ಯವಾದಿ ಸತ್ಯಸಂಧ ನಂಬಿಕಸ್ಥ ವಿಶ್ವಾಸಿಯಾಗುತ್ತಾನೆ. ಲೋಕದಲ್ಲಿ ಮೋಸಗಾರನಾಗುವುದಿಲ್ಲ.</p>
    <p> ಚಾಡಿಮಾತನ್ನು ತೊರೆದು ಚಾಡಿಯ ಮಾತುಗಳನ್ನು ಹೇಳುವುದರಿಂದ ವಿರತನಾಗುತ್ತಾನೆ. ಇಲ್ಲಿ ಕೇಳಿಕೊಂಡು ಬೇರೆಡೆಯಲ್ಲಿ ಇವುಗಳಿಂದ ಭೇದವುಂಟುಮಾಡುವವನಲ್ಲ ಅಥವಾ ಬೇರೊಂದೆಡೆಯಲ್ಲಿ ಕೇಳಿಕೊಂಡು ಅವುಗಳಿಂದ ಇಲ್ಲಿ ಭೇದವನ್ನುಂಟು ಮಾಡುವವನಲ್ಲ. ಈ ರೀತಿಯಾಗಿ ಭೇದವಿರುವಲ್ಲಿ ಏಕತೆವುಂಟುಮಾಡುವವನು. ಸ್ನೇಹಿತರೆಲ್ಲರನ್ನು ಒಂದುಗೂಡಿಸುವಂತಹ ಐಕ್ಯಮತ್ಯದಿಂದ ಸುಖಪಡುವ ಐಕ್ಯಮತ್ಯದಿಂದ ಸಂತೋಷಪಡುವ, ಐಕ್ಯಮತ್ಯದಿಂದ ಆನಂದಪಡುವ ಐಕ್ಯಮತ್ಯತೆಯನ್ನುಂಟು ಮಾಡುವ ಮಾತುಗಳನ್ನು ಆಡುವವನಾಗುತ್ತಾನೆ.</p>
    <p>ಕಟುನುಡಿಯನ್ನು ತೊರೆದು ಕಟುವಾದ ಮಾತುಗಳನ್ನು ಆಡುವುದರಿಂದ ವಿರತನಾಗುತ್ತಾನೆ. ಅವು ಎಂತಹ ಮಾತುಗಳು ಎಂದರೆ ಮಧುರವಾಗಿರುವಂತಹವು, ಕಿವಿಗಳಿಗೆ ಹಿತವಾಗಿರುವಂತಹವು, ಪ್ರೇಮದಿಂದ ಕೂಡಿರುವಂತವು. ಹೃದಯಂಗಮವಾಗಿರುವಂತವು, ಸಭ್ಯವಾಗಿರುವಂತವು, ಬಹುಜನರಿಗೆ ಒಪ್ಪಿಗೆಯಾಗುವಂತವು. ಅಂತಹ ಮಾತುಗಳನ್ನು ಮಾತನಾಡುವವನಾಗುತ್ತಾನೆ.</p>
    <p>ಹರಟೆ ಹೊಡೆಯುವುದನ್ನು ತೊರೆದು ಹರಟೆ ಹೊಡೆಯುವುದರಿಂದ ವಿರತನಾಗುತ್ತಾನೆ. ಸರಿಯಾದ ಕಾಲದಲ್ಲಿ ಮಾತನಾಡುತ್ತಾನೆ, ಯತಾರ್ಥವನ್ನು ಮಾತನಾಡುತ್ತಾನೆ, ಅರ್ಥವುಳ್ಳದ್ದನ್ನು ಮಾತನಾಡುತ್ತಾನೆ, ಧರ್ಮವನ್ನು ಮಾತನಾಡುತ್ತಾನೆ, ಶಿಸ್ತಿನ (ವಿನಯದ) ಬಗ್ಗೆ ಮಾತನಾಡುತ್ತಾನೆ, ಸಂಗ್ರಹಿಸಲು ಯೋಗ್ಯವಾದ ಮಾತುಗಳನ್ನಾಡುತ್ತಾನೆ. ಸಕಾಲದಲ್ಲಿ ಸೋದಾಹಾರಣೆಯಾಗಿರುವ, ಗುರಿ ಸಾಧಿಸುವ, ಅರ್ಥದಿಂದ ಕೂಡಿದ ವಿವೇಚನೆಯ ಮಾತುಗಳನ್ನು ಆಡುತ್ತಾನೆ.</p>
    <p>ಅವನು ಬೀಜ ಜೀವವನ್ನಾಗಲಿ, ಸಸ್ಯ ಜೀವವನ್ನಾಗಲಿ ಹಾಳು ಮಾಡುವುದರಿಂದ ವಿರತನಾಗುತ್ತಾನೆ. </p>
    <p>ಒಂದೇ ಹೊತ್ತು ಆಹಾರ ಸೇವಿಸುವವನಾಗುತ್ತಾನೆ, ರಾತ್ರಿ ಕಾಲದಲ್ಲಾಗಲಿ, ಅಕಾಲದಲ್ಲಾಗಲಿ ಆಹಾರ ಸೇವಿಸುವುದರಿಂದ ವಿರತನಾಗುತ್ತಾನೆ,</p>
    <p>ನೃತ್ಯ-ಗೀತೆ-ವಾದನ-ಮೋಜಿನ ಕುಣಿತ ಪ್ರದರ್ಶನಗಳನ್ನು ನೋಡುವುದರಿಂದ ವಿರತನಾಗುತ್ತಾನೆ,</p>
    <p>ಮಾಲಾ-ಗಂಧ-ಲೇಪನೆ-ಸೌಂದರ್ಯ ಸಾಧನೆ ಮತ್ತು ಅಲಂಕಾರಿಕ ವಸ್ತುಗಳನ್ನು ಧರಿಸುವುದರಿಂದ ವಿರತನಾಗುತ್ತಾನೆ, </p>
    <p>ಎತ್ತರವಾದ ಮತ್ತು ವಿಲಾಸಕರವಾದ ಆಸನಗಳನ್ನು ಉಪಯೋಗಿಸುವುದರಿಂದ ವಿರತನಾಗುತ್ತಾನೆ,</p>
    <p>ಚಿನ್ನ ಮತ್ತು ಬೆಳ್ಳಿಗಳನ್ನು ಪಡೆಯುವುದರಿಂದ ವಿರತನಾಗುತ್ತಾನೆ,</p>
    <p>ಧಾನ್ಯ ಪದಾರ್ಥಗಳನ್ನು ಪಡೆಯುವುದರಿಂದ ವಿರತನಾಗುತ್ತಾನೆ, ದಾಸ ದಾಸಿಯರನ್ನು ಪಡೆಯುವುದರಿಂದ ವಿರತನಾಗುತ್ತಾನೆ. ಮೇಕೆ ಮತ್ತು ಕುರಿಗಳನ್ನು ಪಡೆಯುವುದರಿಂದ ವಿರತನಾಗುತ್ತಾನೆ. ಕೋಳಿಗಳನ್ನು ಮತ್ತು ಹಂದಿಗಳನ್ನು ಪಡೆಯುವುದರಿಂದ ವಿರತನಾಗುತ್ತಾನೆ. ಆನೆಗಳು, ಹಸುಗಳು, ಕುದುರೆಗಳು ಮತ್ತು ಹೆಣ್ಣು ಕುದುರೆಗಳನ್ನು ಪಡೆಯುವುದರಿಂದ ವಿರತನಾಗುತ್ತಾನೆ, ಹೊಲ ಮತ್ತು ಜಾಗಗಳನ್ನು ಪಡೆಯುವುದರಿಂದ ವಿರತನಾಗುತ್ತಾನೆ,</p>
    <p>ರಾಯಭಾರಿಯಾಗುವ ಮತ್ತು ಅಂತಹ ಸ್ಥಿತಿಯ ಉಪಯೋಗ ಮಾಡಿಕೊಳ್ಳುವುದರಿಂದ ವಿರತನಾಗುತ್ತಾನೆ,</p>
    <p></p>
    <p> ತೂಕಗಳ್ಳತನದಿಂದ, ಮಿಶ್ರ ಲೋಹಗಳ್ಳತನದಿಂದ, ಅಳತೆಗಳ್ಳತನದಿಂದ ವಿರತನಾಗುತ್ತಾನೆ.</p>
    <p>ಲಂಚಗುಳಿತನ, ವಂಚಕತನ ಮತ್ತು ಮೋಸ ಮಾಡುವುದರಿಂದ ವಿರತನಾಗುತ್ತಾನೆ,</p>
    <p>ಕೈಕಾಲು ಕತ್ತರಿಸುವಿಕೆಯಿಂದ, ಕೊಲೆ ಮಾಡುವುದರಿಂದ, ಕಟ್ಟಿಹಾಕುವುದರಿಂದ, ದರೋಡೆ ಮಾಡುವುದರಿಂದ ವಿರತನಾಗುತ್ತಾನೆ.</p>
    <p> ಅವನು ಶರೀರವನ್ನು ಕಾಪಾಡಿಕೊಳ್ಳುವುದಕ್ಕೋಸ್ಕರ ಕಾಷಾಯ ವಸ್ತ್ರಗಳನ್ನು ಹೊಂದಿದವನಾಗಿ, ಹಸಿವನ್ನು ಹೋಗಲಾಡಿಸಿಕೊಳ್ಳಲು ಭಿಕ್ಷಾಪಾತ್ರೆ ಹೊಂದಿದವನಾಗಿ ಅವುಗಳಲ್ಲೇ ತೃಪ್ತಿ ಹೊಂದುತ್ತಾನೆ. ಅವನು ಎಲ್ಲಿ ಹೋಗುತ್ತಾನೊ ಅಲ್ಲೆಲ್ಲ ಇವುಗಳೊಂದಿಗೆ ಹೋಗುತ್ತಾನೆ.</p>
    <p>ಹೇಗೆಂದರೆ ಯಾವ ರೀತಿಯಲ್ಲಿ ಪಕ್ಷಿಯು ತಾನು ಹಾರಾಡುವಾಗೆಲ್ಲ ತನ್ನ ರೆಕ್ಕೆಗಳೊಂದಿಗೆ ಹಾರಾಡುತ್ತದೊ; </p>
    <p>ಅದೇರೀತಿಯಲ್ಲಿ ಭಿಕ್ಷು ಶರೀರವನ್ನು ಕಾಪಾಡಿಕೊಳ್ಳುವುದಕ್ಕೋಸ್ಕರ ಕಾಷಾಯ ವಸ್ತ್ರಗಳನ್ನು ಹೊಂದಿದವನಾಗಿ, ಹಸಿವನ್ನು ಹೋಗಲಾಡಿಸಲು ಭಿಕ್ಷಾಪಾತ್ರೆ ಹೊಂದಿದವನಾಗಿ ಅವುಗಳಲ್ಲೇ ತೃಪ್ತಿ ಹೊಂದಿದವನಾಗುತ್ತಾನೆ. ಅವನು ಎಲ್ಲಿ ಹೋಗುತ್ತಾನೋ ಅಲ್ಲೆಲ್ಲ ಇವುಗಳೊಂದಿಗೆ ಹೋಗುತ್ತಾನೆ.</p>
    <p>ಅವನು ಈ ರೀತಿ ಆರ್ಯರ ಶೀಲ ಆಚರಣೆ ಸಂಪನ್ನನಾಗಿ ಅದರಿಂದಾಗಿ ಉಂಟಾಗುವ ಕಳಂಕರಹಿತ ಸುಖವನ್ನು ಅನುಭವಿಸುತ್ತಾನೆ.</p>
    <p> 10. ಅವನು ಕಣ್ಣಿನಿಂದ ಕಂಡ ಯಾವುದೇ ಆಕಾರ ರೂಪದ ಸಾಮಾನ್ಯ ಸಂಕೇತಕ್ಕೂ ಆಕರ್ಷಿತನಾಗುವುದಿಲ್ಲ, ಅದರ ವಿವರ ವಿಶೇಷಕ್ಕೂ ಆಕರ್ಷಿತನಾಗುವುದಿಲ್ಲ.</p>
    <p>ಈ ನೋಡುವ ಕಣ್ಣು ಅವಯವವನ್ನು ಹತೋಟಿಯಲ್ಲಿಡದೆ ಅದರಂತೆ ಜೀವಿಸಿದರೆ ದುರಾಶೆ ಮತ್ತು ಖಿನ್ನತೆ ಪಾಪಕಾರಣವಾದ ಅಕುಶಲ ಮಾನಸಿಕ ಸ್ಥಿತಿಗಳು ಅಧಿಕಾರ ನಡೆಸಬಹುದು. ಆದ್ದರಿಂದ ಅವನು ಹತೋಟಿಯಲ್ಲಿಟ್ಟುಕೊಂಡೇ ನಡೆದಾಡುತ್ತಾನೆ, ಕಣ್ಣ ಅವಯವವನ್ನು ಆರಕ್ಷಿಸುತ್ತಾನೆ, ಕಣ್ಣಿನ ಅವಯವದ ಮೇಲೆ ಹತೋಟಿಯನ್ನು ಪಡೆದುಕೊಳ್ಳುತ್ತಾನೆ.</p>
    <p>ಕಿವಿಯಿಂದ ಕೇಳಿದ ಯಾವುದೇ ಶಬ್ದ... ಪುನರುಚ್ಚರಿಸಿ...</p>
    <p>ಮೂಗಿನಿಂದ ಗ್ರಹಿಸಿದ ಯಾವುದೇ ವಾಸನೆ... ಪುನರುಚ್ಚರಿಸಿ...</p>
    <p>ನಾಲಿಗೆಯಿಂದ ಗಳಿಸಿದ ಯಾವುದೇ ರಸ.... ಪುನರುಚ್ಚರಿಸಿ...</p>
    <p>ಶರೀರದಿಂದ ಗ್ರಹಿಸಿದ ಯವುದೇ ಸ್ಪರ್ಶ... ಪುನರುಚ್ಚರಿಸಿ...</p>
    <p>ಮನಸ್ಸಿನಲ್ಲಿನ ಯಾವುದೇ ಸ್ಥಿತಿಯನ್ನು ಅರಿತುಕೊಂಡು ಯಾವುದೇ ಸಾಮಾನ್ಯ ಸ್ಥಿತಿಗೆ ಆಕರ್ಷಿತನಾಗುವುದಿಲ್ಲ, ಅದರ ವಿವರ ವಿಶೇಷಕ್ಕೂ ಆಕರ್ಷಿತನಾಗುವುದಿಲ್ಲ.</p>
    <p>ಈ ಅರಿಯದ ಮನ ಇಂದ್ರಿಯವನ್ನು ಹತೋಟಿಯಲ್ಲಿಡದೇ ಅದರಂತೆ ಜೀವಿಸಿದರೆ ದುರಾಶೆ ಮತ್ತು ಖಿನ್ನತೆ ಪಾಪಕಾರಣವಾದ ಅಕುಶಲ ಮಾನಸಿಕ ಸ್ಥಿತಿಗಳು ಅಧಿಕಾರ ನಡೆಸಬಹುದು. ಆದ್ದರಿಂದ ಅವನ್ನು ಹತೋಟಿಯಲ್ಲಿಟ್ಟುಕೊಂಡೆ ನಡೆದಾಡುತ್ತಾನೆ. ಮನ ಇಂದ್ರಿಯವನ್ನು ಆರಕ್ಷಿಸುತ್ತಾನೆ, ಮನ ಇಂದ್ರಿಯದ ಮೇಲೆ ಹತೋಟಿಯನ್ನು ಪಡೆದುಕೊಳ್ಳುತ್ತಾನೆ.</p>
    <p>ಅವನು ಈ ರೀತಿ ಆರ್ಯರ ಶೀಲ ಆಚರಣೆ ಸಂಪನ್ನನಾಗಿ ಅದರಿಂದಾಗಿ ಉಂಟಾಗುವ ಕಳಂಕರಹಿತ ಸುಖವನ್ನು ಅನುಭವಿಸುತ್ತಾನೆ.</p>
    <p> ಅವನು ಹೋಗುವಾಗಾಗಲಿ ಅಥವಾ ಬರುವಾಗಾಗಲಿ ಪ್ರಜ್ಞಾಧಾರ ಜಾಗೃತಿಯಿಂದ ವ್ಯವಹರಿಸುತ್ತಾನೆ, ಕೆಳಗೆ ನೋಡುವಾಗಾಗಲಿ ಅಥವಾ ಸುತ್ತೆಲ್ಲ ಕಡೆ ನೋಡುವಾಗಾಗಲಿ ಅವನು ಪ್ರಜ್ಞಾಧಾರ ಜಾಗೃತಿಯಿಂದ ವ್ಯವಹರಿಸುತ್ತಾನೆ, ಮಡಚಿಕೊಳ್ಳುವುದರಲ್ಲಾಗಲಿ ಅಥವಾ ಹರಡುವುದರಲ್ಲಾಗಲಿ ಪ್ರಜ್ಞಾಧಾರ ಜಾಗೃತಿಯಿಂದ ವ್ಯವಹರಿಸುತ್ತಾನೆ. ಮೇಲು ಹೊದಿಕೆಯನ್ನು ಭಿಕ್ಷಾಪಾತ್ರೆಯನ್ನು, ಚೀವರವನ್ನು ತೆಗೆದುಕೊಂಡು ಹೋಗುವಾಗ ಪ್ರಜ್ಞಾಧಾರ ಜಾಗೃತಿಯಿಂದ ವ್ಯವಹರಿಸುತ್ತಾನೆ, ಅಗಿಯುವಾಗಾಗಲಿ, ಕುಡಿಯುವಾಗಾಗಲಿ, ತಿನ್ನುವಾಗಾಗಲಿ, ರುಚಿ ನೋಡುವಾಗಾಗಲಿ, ಪ್ರಜ್ಞಾಧಾರ ಜಾಗೃತಿಯಿಂದ ವ್ಯವಹರಿಸುತ್ತಾನೆ, ಮಲಮೂತ್ರ ಮಾಡುವಾಗಾಗಲಿ, ಪ್ರಜ್ಞಾಧಾರ ಜಾಗೃತಿಯಿಂದ ವ್ಯವಹರಿಸುತ್ತಾನೆ ನಡೆಯುವಾಗಾಗಲಿ, ನಿಂತಿರುವಾಗಾಗಲಿ, ಕುಳಿತಿರುವಾಗಾಗಲಿ, ನಿದ್ರಿಸುತ್ತಿರುವಾಗಾಗಲಿ, ಎಚ್ಚರವಿರುವಾಗಾಗಲಿ, ಮಾತನಾಡುತ್ತಿರುವಾಗಾಗಲಿ, ಮೌನದಿಂದಿರುವಾಗಾಗಲಿ ಪ್ರಜ್ಞಾಧಾರ ಜಾಗೃತಿಯಿಂದ ವ್ಯವಹರಿಸುತ್ತಾನೆ.
    </p>
    <p> ಅವನು ಈ ರೀತಿಯ ಆರ್ಯರ ಶೀಲ ಆಚರಣೆಯ ಸಂಪನ್ನನಾಗಿ ಮತ್ತು ಈ ರೀತಿಯ ಆರ್ಯರ ಇಂದ್ರಿಯ ಸಂವರ ಸಂಪನ್ನನಾಗಿ ಮತ್ತು ಈ ರೀತಿಯ ಅರ್ಯರ ಸತಿ (ಎಚ್ಚರಿಕೆ) ಮತ್ತು ಸಮಾಧಿ ಸಂಪನ್ನನಾಗಿ </p>
    <p>ತಾನು ವಾಸಿಸಲು ಇಂತಹ ಏಕಾಂತದ ಸ್ಥಳವನ್ನು ಆರಿಸಿಕೊಳ್ಳುತ್ತಾನೆ-ಅರಣ್ಯದಲ್ಲಿ, ಮರದ ಕೆಳಗೆ ಪರ್ವತದಲ್ಲಿ, ಕಣಿವೆಯಲ್ಲಿ, ಗಿರಿ ಗುಹೆಯಲ್ಲಿ, ಸ್ಮಶಾನದಲ್ಲಿ, ವನಪ್ರದೇಶದಲ್ಲಿ, ವಿಶಾಲ ಪ್ರದೇಶದಲ್ಲಿ, ಹುಲ್ಲಿನ ಬಣವೆಯ ಮೇಲೆ, </p>
    <p>ಅವನು ಭಿಕ್ಷಾಟನೆಯಿಂದ ಹಿಂದಿರುಗಿ ಆ ಆಹಾರವನ್ನು ಸೇವಿಸಿದ ಮೇಲೆ ಒಂದರ ಮೇಲೊಂದು ಕಾಲುಗಳನ್ನು ಹಾಕಿಕೊಂಡು ಸುಖಾಸನದಲ್ಲಿ ಕುಳಿತುಕೊಳ್ಳುತ್ತಾನೆ, ಬೆನ್ನನ್ನು ಮತ್ತು ದೇಹವನ್ನು ನೇರವಾಗಿಸಿಕೊಂಡು, ಜಾಗೃತ ಸ್ಥಿತಿ ಸತಿಯನ್ನು ತನ್ನೆದುರಿಗೆ ಸ್ಥಾಪಿಸಿಕೊಳ್ಳುತ್ತಾನೆ.</p>
    <p>ಅವನು ಲೋಕದ ಮೇಲಿನ ದುರಾಶೆಯನ್ನು ತೊರೆದು, ದುರಾಶೆ ಇಲ್ಲದ ಮನೋಸ್ಥಿತಿವುಳ್ಳವನಾಗುತ್ತಾನೆ. ದುರಾಶೆಯ ಚಿತ್ತವನ್ನು ಪರಿಶುದ್ಧಗೊಳಿಸುತ್ತಾನೆ.</p>
    <p>ಹಗೆತನ ಮತ್ತು ದ್ವೇಷವನ್ನು ತೊರೆದು ಹಗೆತನವಿಲ್ಲದ ಮನೋಸ್ಥಿತಿವುಳ್ಳವನಾಗಿ ಉಳಿಯುತ್ತಾನೆ, ಎಲ್ಲ ಪ್ರಾಣಿ ಜೀವಿಗಳ ಹಿತ ಬಯಸುವವನಾಗಿ ಹಗೆತನ ಮತ್ತು ದ್ವೇಷದ ಚಿತ್ತವನ್ನು ಪರಿಶುದ್ಧಗೊಳಿಸುತ್ತಾನೆ.</p>
    <p>ಆಲಸ್ಯ ಮತ್ತು ಮಂಪರನ್ನು ತೊರೆದು ಆಲಸ್ಯ ಮತ್ತು ಮಂಪರುರಹಿತನಾಗಿ ಉಳಿಯುತ್ತಾನೆ.</p>
    <p>ಚಂಚಲತೆ ಮತ್ತು ಚಿಂತೆಯನ್ನು ತೊರೆದು ಶಾಂತವುಳ್ಳವನಾಗಿ ಉಳಿಯುತ್ತಾನೆ. ಆ ಕಾರಣದಿಂದಾಗಿ ಮನಸ್ಸನ್ನು ಉಪಶಾಂತಗೊಳಿಸಿದವನಾಗಿ ಚಂಚಲತೆ ಮತ್ತು ಚಿಂತೆಯ ಚಿತ್ತವನ್ನು ಪರಿಶುದ್ಧಗೊಳಿಸುತ್ತಾನೆ.</p>
    <p>ಸಂದೇಹವನ್ನು ತೊರೆದು ಸಂದೇಹವನ್ನು ದಾಟಿದವನಾಗಿ ಉಳಿಯುತ್ತಾನೆ. ಕುಶಲ ಧರ್ಮಗಳ ಬಗ್ಗೆ ಅಪನಂಬಿಕೆಯಿಂದ ದೂರನಾಗಿ ಸಂದೇಹ ಚಿತ್ತವನ್ನು ಪರಿಶುದ್ಧಗೊಳಿಸುತ್ತಾನೆ.</p>
    <p> ಅವನು ಈ ಐದು ತಡೆಗಳನ್ನು ತೊರೆದು ಆಂತರಿಕ ಅರಿವಿನಿಂದ ಮನಸ್ಸಿನ ದೌರ್ಬಲ್ಯಗಳನ್ನು ದುರ್ಬಲ ಮಾಡಿದವನಾಗಿ ಕಾಮವನ್ನು ದಾಟಿದವನಾಗಿ ಅಕುಶಲ ಧರ್ಮಗಳನ್ನು ದಾಟಿದವನಾಗಿ ಸವಿತರ್ಕನಾಗಿ, ಸವಿಚಾರನಾಗಿ ಏಕಾಂತದಿಂದ ಹುಟ್ಟಿದ ಆನಂದ ಮತ್ತು ಸುಖದಿಂದ ಕೂಡಿದ ಸಮಾಧಿಯ ಮೊದಲ ಹಂತವನ್ನು ಸಾಧಿಸಿಕೊಂಡು ನೆಲೆಗೊಳ್ಳುತ್ತಾನೆ.</p>
    <p>ವಿತರ್ಕ ವಿಚಾರಗಳನ್ನು ಉಪಶಮನಗೊಳಿಸಿ ಆಂತರಿಕ ಸ್ಥೈರ್ಯ ಮತ್ತು ಮನಸ್ಸಿನ ಏಕೋಭಾವದಿಂದ ವಿತರ್ಕಗಳಿಲ್ಲದ ವಿಚಾರಗಳಿಲ್ಲದ ಸಮಾಧಿಯಲ್ಲಿ ಹುಟ್ಟಿದ ಆನಂದ ಮತ್ತು ಸುಖದಿಂದ ಕೂಡಿದ ಸಮಾಧಿಯ ಎರಡನೇ ಹಂತವನ್ನು ಸಾಧಿಸಿಕೊಂಡು ನೆಲೆಗೊಳ್ಳುತ್ತಾನೆ.</p>
    <p>ಬ್ರಾಹ್ಮಣ, ಆನಂದ ಮರೆಯಾಗಿ ಉಪೇಕ್ಖಾ (ಸಮಚಿತ್ತತೆ)ಯಲ್ಲಿ ನೆಲೆಗೊಳ್ಳುತ್ತಾನೆ, ಜಾಗ್ರತ ಸ್ಥಿತಿ ಮತ್ತು ಅರಿವುಗಳನ್ನು ಹೊಂದಿ ಸುಖವನ್ನು ಕಾಯದಲ್ಲೇ ಅನುಭವಿಸುತ್ತಾನೆ, ಯಾವುದನ್ನು ಆರ್ಯರು ಹೀಗೆ ಘೋಷಿಸುತ್ತಾರೋ ಉಪೇಕ್ಖಾ ಮತ್ತು ಜಾಗ್ರತ ಸ್ಥಿತಿಯನ್ನು ಹೊಂದಿದವನೇ ಸುಖದಲ್ಲಿ ನೆಲೆಗೊಂಡವನು ಎಂದು. ಇಂತಹ ಸಮಾಧಿಯ ಮೂರನೇ ಹಂತವನ್ನು ಸಾಧಿಸಿಕೊಂಡು ಅದರಲ್ಲಿ ನೆಲೆಗೊಳ್ಳುತ್ತಾನೆ.</p>
    <p>ಭಿಕ್ಷು ಸುಖವನ್ನು ಬಿಟ್ಟವನಾಗಿ, ದುಃಖವನ್ನು ಬಿಟ್ಟವನಾಗಿ ಹಿಂದಿನ ಎಲ್ಲ ಮಾನಸಿಕ ಸುಮ್ಮಾನ-ದುಮ್ಮಾನಗಳು ಕಾಣದಂತಾಗಿ ದುಃಖವೂ ಅಲ್ಲದ ಸುಖವೂ ಅಲ್ಲದ ಉಪೇಕ್ಖಾದಿಂದ ಉಂಟಾದ ಪರಿಶುದ್ಧ ಎಚ್ಚರ ಸ್ಥಿತಿಯಾದ ಸಮಾಧಿಯ ನಾಲ್ಕನೇ ಹಂತವನ್ನು ಸಾಧಿಸಿಕೊಂಡು ನೆಲೆಗೊಳ್ಳುತ್ತಾನೆ.</p>
    <p> 11. ಅವನ ಈ ಬಗೆಯ ಸಮಾಹಿತವಾದ ಚಿತ್ತವು ಈ ರೀತಿಯಾಗಿ ಪರಿಶುದ್ಧವೂ, ಉಜ್ವಲವೂ, ನಿರ್ಮಲವೂ, ದೋಷವಿಮುಕ್ತವೂ, ಮೃದುವೂ, ಕಾರ್ಯ ಯೋಗ್ಯವೂ, ಸ್ಥಿರವೂ, ಅಚಲವೂ ಆಗಿ ಹಿಂದಿನ ಜನ್ಮ ಸ್ಮರಣೆಗಳ ಕಡೆಗೆ ಚಿತ್ತವು ತಿರುಗಿತು. ಹೇಗೆಂದರೆ- ಒಂದು ಜನ್ಮವನ್ನು ಎರಡು ಜನ್ಮಗಳನ್ನು... ಪುನರುಚ್ಚರಿಸಿ ಹೀಗೆ ಸವಿವರವಾಗಿ ಉದ್ದೇಶಪೂರ್ಣವಾದ ಅನೇಕ ವಿಧವಾದ ಪೂರ್ವ ಜೀವಗಳು ನೆನಪಿಗೆ ಬಂದವು.
    </p>
    <p> </p>
    <p>12. ಅವನ ಈ ಬಗೆಯ ಸಮಾಹಿತವಾದ ಚಿತ್ತವು ಈ ರೀತಿಯಾಗಿ ಪರಿಶುದ್ಧವೂ ನಿರ್ಮಲವೂ ಉಜ್ವಲವೂ ಎಲ್ಲ ದೋಷಗಳಿಂದ ವಿಮುಕ್ತವೂ, ಮೃದುವೂ, ಕಾರ್ಯಯೋಗ್ಯವೂ, ಸ್ಥಿರವೂ, ಅಚಲವೂ ಆಗಿ ಜೀವಿಗಳ ಸಾವು ಮತ್ತು ಮರುಹುಟ್ಟುಗಳೆಡೆಗೆ ಚಿತ್ತ ತಿರುಗಿತು. ಆ ವಿಶುದ್ಧವಾದ ಮಾನವಾತೀತ ದಿವ್ಯ ನೇತ್ರದಿಂದ... ಪುನರುಚ್ಚರಿಸಿ... ತಮ್ಮ ಕಮರ್ಾನುಸಾರಿಯಾಗಿರುವ ಜೀವಿಗಳು ಅರಿವಿಗೆ ಬಂದವು.</p>
    <p> </p>
    <p>ಅವನ ಈ ಬಗೆಯ ಸಮಾಹಿತವಾದ ಚಿತ್ತವು ಈ ರೀತಿಯಾಗಿ ಪರಿಶುದ್ಧವೂ, ಉಜ್ವಲವೂ, ಎಲ್ಲ ದೋಷಗಳಿಂದ ವಿಮುಕ್ತವೂ, ಮೃದುವೂ, ಕಾರ್ಯಯೋಗ್ಯವೂ, ಸ್ಥಿರವೂ, ಅಚಲವೂ ಆಗಿ ಆಸವಗಳ ಕಡೆಗೆ ಚಿತ್ತ ತಿರುಗಿತು.</p>
    <p>ಅವನು ಇದೇ ದುಃಖ ಎಂದು ಯಥಾರ್ಥವಾಗಿ ತಿಳಿದುಕೊಳ್ಳುತ್ತಾನೆ. ಇದೇ ದುಃಖದ ಹುಟ್ಟು ಎಂದು ಯಥಾರ್ಥವಾಗಿ ತಿಳಿದುಕೊಳ್ಳುತ್ತಾನೆ. ಇದೇ ದಃಖದ ನಿರೋಧ ಎಂದು ಯಥಾರ್ಥವಾಗಿ ತಿಳಿದುಕೊಳ್ಳುತ್ತಾನೆ. ಇದೇ ದುಃಖದ ನಿರೋಧಕ್ಕೆ ಒಯ್ಯುವ ಮಾರ್ಗ ಎಂದು ಯಥಾರ್ಥವಾಗಿ ತಿಳಿಯುತ್ತಾನೆ. ಇವೇ ಆಸವಗಳು ಎಂದು ಯಥಾರ್ಥವಾಗಿ ತಿಳಿಯುತ್ತಾನೆ. ಇವೇ ಆಸವಗಳ ಹುಟ್ಟು ಎಂದು ಯಥಾರ್ಥವಾಗಿ ತಿಳಿಯುತ್ತಾನೆ. ಇದೇ ಆಸವಗಳ ನಿರೋಧ ಎಂದು ಯಥಾರ್ಥವಾಗಿ ತಿಳಿಯುತ್ತಾನೆ. ಇದೇ ಆಸವಗಳ ನಿರೋಧಕ್ಕೆ ಒಯ್ಯುವ ಮಾರ್ಗ ಎಂದು ಯಥಾರ್ಥವಾಗಿ ತಿಳಿಯುತ್ತಾನೆ.</p>
    <p></p>
    <p>ಹೀಗೆ ಕಂಡ ಮೇಲೆ, ಹೀಗೆ ಅರಿತುಕೊಂಡ ಮೇಲೆ ಕಾಮಾಸವಗಳಿಂದಲೂ ಚಿತ್ತ ಬಿಡುಗಡೆ ಹೊಂದಿತು, ಭವಾಸವಗಳಿಂದಲೂ ಚಿತ್ತ ಬಿಡುಗಡೆ ಹೊಂದಿತು, ಅವಿದ್ಯಾಸವಗಳಿಂದಲೂ ಚಿತ್ತ ಬಿಡುಗಡೆ ಹೊಂದಿತು, ಬಿಡುಗಡೆ ಹೊಂದಿದಾಗ ಬಿಡುಗಡೆಯಾಯಿತು ಎಂದು ಅರಿವಿಗೆ ಬಂತು.</p>
    <p>ಜನ್ಮವು ಕೊನೆಯಾಯಿತು. ಬ್ರಹ್ಮಚರ್ಯವು ಪೂರ್ಣವಾಯಿತು. ಸಾಧಿಸಬೇಕಾದು ಇನ್ನೇನೂ ಉಳಿದಿಲ್ಲ ಎಂದು ಯಥಾರ್ಥವಾಗಿ ತಿಳಿಯುತ್ತಾನೆ.</p>
    <p> </p>
    <p>13. ಹೀಗೆ ತಿಳಿದಮೇಲೆ ಬ್ರಾಹ್ಮಣ ಘೋಟಮುಖನು ಪೂಜ್ಯ ಉದೇನರಿಗೆ ಹೇಳಿದನು:</p>
    <p>ಪೂಜ್ಯ ಉದೇನರೆ ಅದ್ಭುತ! ಪೂಜ್ಯ ಉದೇನರೆ ಅದ್ಭುತ!</p>
    <p>ಪೂಜ್ಯ ಉದೇನರು ಯಾವುದು ಬಿಸುಟಲ್ಪಟ್ಟಿತ್ತೋ ಅದನ್ನು ಸರಿಯಾಗಿ ಇಟ್ಟಂತೆ, ರಹಸ್ಯವಾದುದನ್ನು ಬಯಲುಪಡಿಸಿದಂತೆ, ದಾರಿ ಕಳೆದುಕೊಂಡವನಿಗೆ ಅದನ್ನು ತೋರಿಸಿದಂತೆ, ಕತ್ತಲಲ್ಲಿ ದೀಪ ಬೆಳಗಿ ಕಣ್ಣಿರುವವರಿಗೂ ರೂಪಗಳು ಕಾಣುವಂತೆ ತಾವು ಧಮ್ಮವನ್ನು ಬಹುವಿಧದಲ್ಲಿ ಸ್ಪಷ್ಟಪಡಿಸಿದ್ದೀರಿ.</p>
    <p>ನಾನು ಪೂಜ್ಯ ಉದೇನರಿಗೆ, ಧಮ್ಮಕ್ಕೆ ಮತ್ತು ಭಿಕ್ಖು ಸಂಘಕ್ಕೆ ಶರಣುಹೋಗುತ್ತೇನೆ. ಇಂದಿನಿಂದ ನಾನು ಜೀವನಪರ್ಯಂತ ಶರಣಾಗಿರುವ ಉಪಾಸಕನೆಂದು ಆಚಾರ್ಯ ಉದೇನರು ತಿಳಿಯಲಿ.</p>
    <p> ಬ್ರಾಹ್ಮಣ, ನನಗೆ ನೀನು ಶರಣು ಹೋಗಬೇಡ. ನಾನು ಯಾವ ಭಗವಾನರಿಗೆ ಶರಣು ಹೋಗಿದ್ದೇನೋ ಅವರಿಗೆ ನೀನು ಶರಣುಹೋಗು.
    </p>
    <p> ಆಚಾರ್ಯ ಉದೇನರೆ, ಅರಹಂತರೂ ಸಮ್ಮಾಸಂಬುದ್ಧರೂ ಆದ ಪೂಜ್ಯ ಗೌತಮರು ಈಗ ಎಲ್ಲಿ ವಾಸಿಸುತ್ತಿದ್ದಾರೆ?
    </p>
    <p> ಅರಹಂತರೂ, ಸಮ್ಮಾಸಂಬುದ್ಧರೂ ಆದ ಭಗವಾನರು ಈಗ ಪರಿನಿಬ್ಬುತರಾಗಿದ್ದಾರೆ.
    </p>
    <p> ಪೂಜ್ಯ ಗೌತಮರು ಹತ್ತು ಯೋಜನ ದೂರದಲ್ಲಿದ್ದಾರೆಂದು ನಾವು ಕೇಳಿದ್ದರೆ, ಅರಹಂತರೂ, ಸಮ್ಮಾಸಂಬುದ್ಧರೂ ಆದ ಪೂಜ್ಯ ಗೌತಮರನ್ನು ನೋಡಲು ನಾವು ಹತ್ತು ಯೋಜನ ದೂರ ಹೋಗುತ್ತಿದ್ದೆವು. ಪೂಜ್ಯ ಗೌತಮರು ಇಪ್ಪತ್ತು ಯೋಜನ ದೂರದೊಳಗೆ ಇದ್ದಾರೆಂದು ಕೇಳಿದ್ದರೆ, ಮೂವತ್ತು ಯೋಜನಗಳು... ನಲವತ್ತು ಯೋಜನ... ಐವತ್ತು ಯೋಜನ... ನೂರು ಯೋಜನ..., ನಾವು ಅರಹಂತರೂ ಸಮ್ಮಾಸಂಬುದ್ಧರೂ ಆದ ಪೂಜ್ಯ ಗೌತಮರನ್ನು ನೋಡಲು ನೂರು ಯೋಜನ ದೂರ ಸಾಗಿ ನೋಡಲು ಹೋಗುತ್ತಿದ್ದೆವು.</p>
    <p>ಆದರೆ ಪೂಜ್ಯ ಗೌತಮರು ಈಗ ಪರಿನಿಬ್ಬುತರಾಗಿರುವುದರಿಂದ ಪೂಜ್ಯ ಗೌತಮರಿಗೆ, ಧಮ್ಮಕ್ಕೆ ಮತ್ತು ಭಿಕ್ಖು ಸಂಘಕ್ಕೆ ಶರಣು ಹೋಗುತ್ತೇವೆ.</p>
    <p>ನಾನು ಇಂದಿನಿಂದ ಜೀವನಪರ್ಯಂತ ಶರಣಾಗಿರುವ ಉಪಾಸಕನೆಂದು ಆಚಾರ್ಯ ಉದೇನರು ತಿಳಿಯಲಿ.</p>
    <p> ಈಗ ಪೂಜ್ಯ ಉದೇನರೆ, ಅಂಗರಾಜ ದೇವಸಿಕನು ನನಗೆ ನಿತ್ಯ ಭಿಕ್ಷೆಯನ್ನು ಕೊಡುತ್ತಿದ್ದಾನೆ. ಪೂಜ್ಯ ಉದೇನರೆ, ಅದರಿಂದ ನಾನು ನಿಮಗೆ ನಿತ್ಯ ಭಿಕ್ಷೆಯನ್ನು ನೀಡುತ್ತೇನೆ.
    </p>
    <p> ಅಂಗರಾಜ ದೇವಸಿಕನು ನಿನಗೆ ನಿತ್ಯ ಯಾವರೀತಿಯ ಭಿಕ್ಷೆಯನ್ನು ಕೊಡುತ್ತಿದ್ದಾನೆ, ಬ್ರಾಹ್ಮಣ?
    </p>
    <p> ಐದುನೂರು ಕಹಾಪಣಗಳನ್ನು95, ಆಚಾರ್ಯ ಉದೇನರೆ.
    </p>
    <p> ಬ್ರಾಹ್ಮಣ, ನಾವು ಬೆಳ್ಳಿ ಬಂಗಾರಗಳನ್ನು ತೆಗೆದುಕೊಳ್ಳವ ಹಾಗಿಲ್ಲ.
    </p>
    <p> ಪೂಜ್ಯ ಉದೇನರೆ, ಅದು ತಮಗೆ ಸಮ್ಮತವಾಗದಿದ್ದರೆ ಪೂಜ್ಯ ಉದೇನರಿಗೆ ವಿಹಾರವೊಂದನ್ನು ನಿರ್ಮಿಸಿಕೊಡುತ್ತೇನೆ.
    </p>
    <p> ಬ್ರಾಹ್ಮಣ, ವಿಹಾರವನ್ನು ನಿರ್ಮಿಸಿಕೊಡುವುದು ನಿನ್ನ ಇಚ್ಛೆಯಾಗಿದ್ದರೆ, ಪಾಟಲಿಪುತ್ರದಲ್ಲಿ ಭಿಕ್ಖು ಸಂಘಕ್ಕೆ ಉಪಟ್ಠಾನ ಶಾಲೆ (ಸಭಾಭವನ)ಯೊಂದನ್ನು ಕಟ್ಟಿಸು96.
    </p>
    <p> ಪೂಜ್ಯ ಉದೇನರು ಸಂಘಕ್ಕೆ ದಾನವನ್ನು ಕೊಡುವಂತೆ ಸೂಚಿಸಿರುವುದು ನನಗೆ ಅತೀವ ಸಂತೋಷವಾಗಿದೆ. ನಾನು ಪಡೆಯುವ ನಿತ್ಯಭಿಕ್ಷೆಯಿಂದ ಮತ್ತು ಇನ್ನೊಂದು ನಾನು ಪೂಜ್ಯ ಉದೇನರಿಗೆ ನೀಡುವ ಭಿಕ್ಷೆಯಿಂದ ಸಂಘಕ್ಕಾಗಿ ಪಾಟಲಿಪುತ್ರದಲ್ಲಿ ಉಪಟ್ಠಾನ ಶಾಲೆಯೊಂದನ್ನು ನಿರ್ಮಿಸುತ್ತೇನೆ.
    </p>
    <p> ಹೀಗೆ ಬ್ರಾಹ್ಮಣ ಘೋಟಮುಖನು ನಿತ್ಯ ಭಿಕ್ಷೆಯಿಂದ (ಯಾವುದನ್ನು ಪೂಜ್ಯ ಉದೇನರಿಗೆ ಕೊಡುವೆನೆಂದು ಹೇಳಿದ್ದನೋ) ಮತ್ತು ಅದರ ಜೊತೆಗೆ ತಾನು ಪಡೆಯುತ್ತಿದ್ದ ನಿತ್ಯ ಭಿಕ್ಷೆಯನ್ನು ಸೇರಿಸಿ ಪಾಟಲಿಪುತ್ರದಲ್ಲಿ ಸಂಘಕ್ಕಾಗಿ ಉಪಟ್ಠಾನ ಶಾಲೆಯೊಂದನ್ನು ಕಟ್ಟಿಸಿದನು. ಅದನ್ನು ಈಗ ಘೋಟಮುಖಿ ಎಂದು ಕರೆಯಲಾಗುತ್ತಿದೆ.
    </p>
    <h2>ಇಲ್ಲಿಗೆ ಘೋಟಮುಖ ಸುತ್ತ ಮುಗಿಯಿತು </h2>
    <footer>
      <p>First published in <cite class='book' translate='no'>Kannada Tipitaka Granthamale - Majjhima Nikāya</cite> (Bhagavan Buddha Theravada Buddhist University, <span class='publication-date'>2012</span>)</p>
      <p>Translated from the Pali by <span class='author'>Molakalmuru Srinivasamurthy</span>.</p>
      <p>ಅನುವಾದಕ: ಮೊಳಕಾಲ್ಕೂರು ಶ್ರೀನಿವಾಸಮೂರ್ತಿ</p>
      <p>ಪ್ರಧಾನ ಸಂಪಾದಕರು: ಪೂಜ್ಯ ಶ್ರೀ ಆಚಾರ್ಯ ಬುದ್ಧರಕ್ಖಿತ, ಅಭಿಧಜ ಅಗ್ಗಮಹಾ ಸದ್ಧಮ್ಮ ಜೋತಿಕ, ಡಿ.ಲಿಟ್</p>
      <address>ಪ್ರಕಾಶನ ವಿಭಾಗ<br>
        ಭಗವಾನ್ ಬುದ್ಧ ಪಾಳಿ ಮತ್ತು ಥೇರವಾದ ಬೌದ್ಧ ವಿಶ್ವವಿದ್ಯಾಲಯ<br>
        ಬುದ್ಧ ವಚನ ಟ್ರಸ್ಟ್<br>
        ಮಹಾ ಬೋಧಿ ಸೊಸೈಟಿ<br>
        14, ಕಾಳಿದಾಸ ಮಾರ್ಗ<br>
        ಗಾಂಧಿನಗರ, ಬೆಂಗಳೂರು-560 009<br>
        ದೂರವಾಣಿ : 080-22250684<br>
        ಫ್ಯಾಕ್ಸ್ : 080-22264438<br></address>
      <p>Email: books@mahabodhi.info</p>
      <p><a href='http://www.mahabodhi.info'>www.mahabodhi.info</a></p>
      <p>© ಬುದ್ಧ ವಚನ ಟ್ರಸ್ಟ್, ಮಹಾ ಬೋಧಿ ಸೊಸೈಟಿ ಮೇ 2012</p>
      <p>Permission to publish was kindly granted by Bhikkhu Ananda</p>
      <p>Digital files provided by Aneesh Bodh</p>
      <p>Prepared for SuttaCentral by <span class='editor'>Venugopal N.V.</span>.</p>
    </footer>
  </article>
</body>

</html>