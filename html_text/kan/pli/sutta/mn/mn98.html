<!DOCTYPE html>
<html>

<head>
  <meta charset='UTF-8'>
  <meta name='author' content='Molakalmuru Srinivasamurthy'>
  <title>MN 98: ವಾಸೇಟ್ಠ ಸುತ್ತ-ಮೊಳಕಾಲ್ಕೂರು ಶ್ರೀನಿವಾಸಮೂರ್ತಿ</title>
</head>

<body>
  <article id='mn98' lang='kan'>
    <header>
      <ul>
        <li class='nikaya'>ಮಜ್ಝಿಮನಿಕಾಯ</li>
        <li class='vagga' lang='pli' translate='no'>ಮಜ್ಝಿಮನಿಕಾಯ</li>
      </ul>
      <h1 class='sutta-title'>98. ವಾಸೇಟ್ಠ ಸುತ್ತ</h1>
    </header>
    <h2>ವಾಸೇಟ್ಠ ಸುತ್ತ</h2>
    <p> 1. ನಾನು ಹೀಗೆ ಕೇಳಿದ್ದೇನೆ. ಒಂದು ಸಮಯದಲ್ಲಿ ಭಗವಾನರು ಇಚ್ಛಾನಂಗಲ ವನದ ಬಳಿಯ ಇಚ್ಛಾನಂಗಲದಲ್ಲಿ ವಾಸಿಸುತ್ತಿದ್ದರು.
    </p>
    <p> ಆ ಸಂದರ್ಭದಲ್ಲಿ ಇಚ್ಛಾನಂಗಲದಲ್ಲಿ ಹೆಸರಾಂತರೂ ಶ್ರೀಮಂತರೂ ಆದ ಬಹುಸಂಖ್ಯೆಯ ಬ್ರಾಹ್ಮಣರು ವಾಸಿಸುತ್ತಿದ್ದರು. ಬ್ರಾಹ್ಮಣ ಚಂಕೀ, ಬ್ರಾಹ್ಮಣ ತಾರುಕ್ಖ, ಬ್ರಾಹ್ಮಣ ಪೋಕ್ಖರಸಾತಿ, ಬ್ರಾಹ್ಮಣ ಜಾಣುಸ್ಸೋಣಿ, ಬ್ರಾಹ್ಮಣ ತೋದೇಯ್ಯ ಮತ್ತು ಇತರೆ ಹೆಸರಾಂತರೂ ಶ್ರೀಮಂತರೂ ಇದ್ದರು.
    </p>
    <p> ಹೀಗಿರುವಾಗ ಬ್ರಾಹ್ಮಣ ಶಿಷ್ಯರಾದ ವಾಸೇಟ್ಠ ಮತ್ತು ಭಾರದ್ವಾಜರು ವ್ಯಾಯಾಮಕ್ಕಾಗಿ ವಿಹರಿಸುತ್ತಿದ್ದಾಗ ಅವರಿಬ್ಬರ ನಡುವೆ ಈ ಚಚರ್ೆ ಬಂದಿತು:</p>
    <p>ಒಬ್ಬನು ಬ್ರಾಹ್ಮಣನು ಹೇಗೆ ಆಗುತ್ತಾನೆ?</p>
    <p>ಬ್ರಾಹ್ಮಣ ಮಾಣವನಾದ ಭಾರದ್ವಾಜ ಹೇಳಿದ:</p>
    <p>ಯಾವನು ಎರಡೂ ಕಡೆಯಿಂದ ಅಂದರೆ ತಂದೆಯ ಮತ್ತು ತಾಯಿಯ ಎರಡೂಕಡೆ ಏಳು ತಲೆಮಾರುಗಳವರೆಗೆ ಪ್ರಶ್ನಾತೀತವಾಗಿ ಶುದ್ಧ ಬ್ರಾಹ್ಮಣರಾಗಿದ್ದು ಅಂತಹವರಲ್ಲಿ ಹುಟ್ಟಿದವನು ಬ್ರಾಹ್ಮಣನೆನಿಸಿಕೊಳ್ಳುತ್ತಾನೆ.</p>
    <p>ಆಗ ಬ್ರಾಹ್ಮಣ ಮಾಣವನಾದ ವಾಸೇಟ್ಠ ಹೇಳಿದ:</p>
    <p>ಯಾರು ಶೀಲವಂತನೋ ವ್ರತಾಚಾರಣೆಯಲ್ಲಿರುವವನೋ</p>
    <p>ಅವನು ಬ್ರಾಹ್ಮಣನಾಗುತ್ತಾನೆ.</p>
    <p> 2. ಆದರೆ ಬ್ರಾಹ್ಮಣ ಮಾಣವ ಭಾರದ್ವಾಜನು ಬ್ರಾಹ್ಮಣ ಮಾಣವ ವಾಸೇಟ್ಠನನ್ನಾಗಲಿ ಅಥವಾ ಬ್ರಾಹ್ಮಣ ಮಾಣವ ವಾಸೆಟ್ಠನು ಬ್ರಾಹ್ಮಣ ಮಾಣವ ಭಾರದ್ವಾಜನನ್ನಾಗಲಿ ಒಪ್ಪಿಸಲಾಗಲಿಲ್ಲ.
    </p>
    <p> ಆಗ ಬ್ರಾಹ್ಮಣ ಮಾಣವ ವಾಸೇಟ್ಠನು ಬ್ರಾಹ್ಮಣ ಮಾಣವ ಭಾರದ್ವಾಜನಿಗೆ ಹೇಳಿದನು:</p>
    <p>ಸ್ವಾಮಿ, ಶಾಕ್ಯಪುತ್ರನಾದ ಸಮಣ ಗೌತಮನು ಶಾಕ್ಯ ಕುಲದಿಂದ ಪಬ್ಬಜಿತನಾದವನು ಪ್ರಸ್ತುತದಲ್ಲಿ ಇಚ್ಚಾನಂಗಲ ವನದ ಬಳಿಯ ಇಚ್ಛಾನಂಗಲದಲ್ಲಿ ವಾಸಿಸುತ್ತಿದ್ದಾನೆ.</p>
    <p>ಆಚಾರ್ಯ ಗೌತಮರ ಬಗ್ಗೆ ಒಳ್ಳೆಯ ಮಾತುಗಳು ಹೀಗೆ ಕೇಳಿಬರುತ್ತಿವೆ:</p>
    <p>ಭಗವಾನರು ಅರಹಂತರೂ ಸಮ್ಮಾಸಂಬುದ್ಧರೂ ವಿದ್ಯಾಚರಣಸಂಪನ್ನರೂ, ಸುಗತರೂ, ಲೋಕ ಜ್ಞಾನಿಗಳೂ ವ್ಯಕ್ತಿಗಳನ್ನು ಪಳಗಿಸುವ ಅಸಮಾನ ಮಾರ್ಗದರ್ಶಿಗಳು, ದೇವತೆಗಳ ಹಾಗು ಮಾನವರ ಗುರು, ಬುದ್ಧರು ಮತ್ತು ಭಾಗ್ಯವಂತರು ಆಗಿದ್ದಾರೆ.</p>
    <p>ಭಾರದ್ವಾಜ, ಬಾ, ಸಮಣ ಗೌತಮರ ಬಳಿಹೋಗಿ ನಮ್ಮ ಈ ವಿಚಾರವನ್ನು ಅವರ ಮುಂದಿಡೋಣ.</p>
    <p>ಅವರು ಉತ್ತರಿಸಿದಂತೆ ಅದನ್ನು ನಾವು ನೆನಪಿನಲ್ಲಿಟ್ಟುಕೊಳ್ಳೋಣ.</p>
    <p> </p>
    <p>ಆಗ ಇಬ್ಬರೂ ಮಾಣವರಾದ ವಾಸೇಟ್ಠ ಮತ್ತು ಭಾರದ್ವಾಜರು ಭಗವಾನರ ಬಳಿಹೋಗಿ ಉಭಯ ಕುಶಲೋಪರಿ ಗೌರವಗಳನ್ನು ಸಲ್ಲಿಸಿದರು. ಈ ಸೌಜನ್ಯದ ಮಾತುಗಳು ಮುಗಿದಮೇಲೆ ಅವರು ಒಂದು ಪಕ್ಕದಲ್ಲಿ ಕುಳಿತರು. ಬ್ರಾಹ್ಮಣ ಮಾಣವ ವಾಸೇಟ್ಠನು ಭಗವಾನರಿಗೆ ಗಾಥೆಗಳ ಮೂಲಕ ಹೀಗೆ ಹೇಳಿದನು:</p>
    <p> 1. ನಾವೀರ್ವರೂ ತ್ರಿವೇದ ಪಂಡಿತರು ಹಾಗೆಂದು ನಮ್ಮ ಕೀರ್ತಿಯಿದೆ.</p>
    <p>ಪೋಕ್ಖರಸಾತಿಯ ಶಿಷ್ಯನು ನಾನು ಇವನು ತಾರುಕ್ಖನ ಶಿಷ್ಯ</p>
    <p> </p>
    <p> 2. ಯಾವ ವೇದಗಳನು ಪಂಡಿತರು ಬೋಧಿಸುವರೋ ಆ ತ್ರಿವೇದ ಪಾರಂಗತರು
    </p>
    <p> ಭಾಷಾಶಾಸ್ತ್ರ ವ್ಯಾಕರಣ ಪ್ರವೀಣರು ನಾವು ನಮ್ಮ ಗುರುಗಳಿಗೆ ಸಮಾನರು.
    </p>
    <p> 3. ಗೌತಮ, ವಿವಾದವೊಂದಿದೆ ನಮ್ಮೊಳು ಜಾತಿ ಗೋತ್ರಗಳ ಕುರಿತು
    </p>
    <p> ಹುಟ್ಟಿನಿಂ ಬ್ರಾಹ್ಮಣ ಶ್ರೇಷ್ಠನೆನುವನು ಭಾರದ್ವಾಜ</p>
    <p> ಕಮ್ಮದಿಂ ಆಗುವನು ಬ್ರಾಹ್ಮಣನೆಂದು ನನ್ನ ಮತವು103 ಇವು ನಮ್ಮ ವಾದಗಳು ತಿಳಿಯಿರಿ ಸಮಣರೆ
    </p>
    <p> 4. ನಾವೀರ್ವರುಂ ಒಮ್ಮತವ ತಳೆಯದಿರಲು ಅಥವಾ ಅವನ ಮಾತನೆ ಅವ ಒಮ್ಮೆ ನೋಡಿಕೊಳ್ಳದಿರಲು
    </p>
    <p> ಬಂದಿಹೆವು ನಾವು ನಿಮ್ಮ ಬಳಿ ಕೇಳಲು ತಾವು ಎಲ್ಲವನು ಅರಿತ ಬುದ್ಧರೆಂದು
    </p>
    <p> 5. ಪೂರ್ಣಚಂದ್ರನು ಕಾಣಿಸಲು ದಿವಿಯಲಿ ಕೈಯೆತ್ತಿ ನಮಿಸುವಂತೆ ಜನ
    </p>
    <p> ಲೋಕವೆಲ್ಲ ನಮಿಸುವುದು ವಂದಿಸುವುದು, ಓ ಗೌತಮ ನಿಮಗೆ.
    </p>
    <p> 6. ಗೌತಮರೆ ನಾವೀಗ ಕೇಳುವೆವು ನಿಮಗೆ ಕಣ್ಣರಳಿಸಿ ನಾವು ಈ ಲೋಕದಿ
    </p>
    <p> ಹೇಳಿರಿ ಬ್ರಾಹ್ಮಣನು ಜಾತಿಯಿಂದಲೆ, ಕಮ್ಮದಿಂದಲೆ?
    </p>
    <p> ವಿವರಿಸಿ ಹೇಳಿ ಗೊತ್ತಿರದ ನಮಗೆ ಗುರುತಿಸುವುದು ಹೇಗೆ ಬ್ರಾಹ್ಮಣನನು?
    </p>
    <p> ಬುದ್ಧ
    </p>
    <p> 7. ವಿವರಿಸುವೆನು ಯಥಾರ್ಥದಲಿ ವಾಸೇಟ್ಠ ಎಂದು ನುಡಿದನು ಬುದ್ಧನು.
    </p>
    <p> ಹುಟ್ಟಿನಿಂದಲೇ ಭಿನ್ನ ಲಕ್ಷಣಗಳಿವೆ ಅನ್ಯಾನ್ಯ ರೀತಿಯ ಜೀವಿಗಳಲಿ
    </p>
    <p> </p>
    <p>8. ಹುಲ್ಲು ವೃಕ್ಷಗಳನರಿತಿರುವೆ ಮೊದಲಲಿ: ಅವಕೆ ತಾವಾರೆಂಬುದರರಿವಿರದು,</p>
    <p> ಹುಟ್ಟಿನಿಂದಲೆ ಭಿನ್ನ ಲಕ್ಷಣಗಳಿವೆ ಅನ್ಯಾನ್ಯ ರೀತಿಯ ಜೀವಿಗಳಲಿ
    </p>
    <p> 9. ನಂತರದಲಿ ಕೀಟ ಪತಂಗಗಳು ಹಾಗೆಯೇ ಹಲವು ಬಗೆಯವು ಇರುವೆಗಳವರೆಗೂ
    </p>
    <p> ಹುಟ್ಟಿನಿಂದಲೇ ಅವಕೆ ಭಿನ್ನ ಲಕ್ಷಣಗಳು ಅನ್ಯಾನ್ಯ ರೀತಿಯ ಜೀವಿಗಳಲಿ.
    </p>
    <p> 10. ಇನ್ನು ಚತುಷ್ಪಾದಗಳು ವಿಧವಿಧ ಅವು ಸಣ್ಣವು ದೊಡ್ಡವು ಇತ್ಯಾದಿ
    </p>
    <p> ಹುಟ್ಟಿನಿಂದಲೇ ಅವಕೆ ಭಿನ್ನ ಲಕ್ಷಣಗಳು ಅನ್ಯಾನ್ಯ ರೀತಿಯ ಜೀವಿಗಳಲಿ.
    </p>
    <p> 11. ಹೊಟ್ಟೆಯನೇ ಪಾದಗಳ ಮಾಡಿಕೊಂಡುರುಳುವ ಕರಿ ಉರುಗಗಳನು ನೀ ತಿಳಿ
    </p>
    <p> ಹುಟ್ಟಿನಿಂದಲೆ ಭಿನ್ನ ಲಕ್ಷಣಗಳು ಅನ್ಯಾನ್ಯ ರೀತಿಯ ಜೀವಿಗಳಲಿ
    </p>
    <p> 12. ಉದಕದೊಳ್ವಾಸಿಸುವಾ ಮೀನುಗಳು ವಾರಿಯಲೇ ವಿಹರಿಸುವುದನು ನೀ ತಿಳಿ
    </p>
    <p> ಹುಟ್ಟಿನಿಂದಲೇ ಇವೆ ಭಿನ್ನ ಲಕ್ಷಣಗಳು ಅನ್ಯಾನ್ಯ ರೀತಿಯ ಜೀವಿಗಳಲಿ
    </p>
    <p> 13. ವಿಹಂಗಮದ ಬಾನೊಳು ಹಾರುವ ಹಕ್ಕಿಗಳನು ನೋಡಿ ನೀ ಮುಂದೆ ತಿಳಿ
    </p>
    <p> ಹುಟ್ಟಿನಿಂದಲೆ ಭಿನ್ನ ಲಕ್ಷಣಗಳು ಅನ್ಯಾನ್ಯ ರೀತಿಯ ಜೀವಿಗಳಲಿ
    </p>
    <p> 14. ಈ ಎಲ್ಲ ಹುಟ್ಟುಗಳಲ್ಲಿಯೂ ಜಾತ್ಯಾನುಸಾರ ಬೇಧಗಳಿವೆ
    </p>
    <p> ಆದರೆ ಮನುಜ ಮನುಜರ ನಡುವೆ ಹುಟ್ಟಿನಿಂದಲೇ ಬೇಧವಿಲ್ಲ.
    </p>
    <p> 15. ಕೇಶದಲ್ಲಾಗಲಿ ಶೀರ್ಷದಲ್ಲಾಗಲಿ ಇಲ್ಲ ಕಿವಿಯಲ್ಲಾಗಲಿ ಕಣ್ಣಲ್ಲಾಗಲಿ ಇಲ್ಲ
    </p>
    <p> ಮುಖದಲ್ಲಾಗಲಿ ಮೂಗಲ್ಲಾಗಲಿ ಇಲ್ಲ ತುಟಿಯಲ್ಲಾಗಲಿ ಹುಬ್ಬಲ್ಲಾಗಲಿ ಇಲ್ಲ
    </p>
    <p> 16. ಭುಜದಲ್ಲಾಗಲಿ ಕತ್ತಲ್ಲಾಗಲಿ ಇಲ್ಲ ಹೊಟ್ಟೆಯಲ್ಲಾಗಲಿ ಬೆನ್ನಲ್ಲಾಗಲಿ ಇಲ್ಲ
    </p>
    <p> ನಿತಂಬದಲ್ಲಾಗಲಿ ಎದೆಯಲ್ಲಾಗಲಿ ಇಲ್ಲ ಗುದದಲ್ಲಾಗಲಿ ಲಿಂಗದಲ್ಲಾಗಲಿ ಇಲ್ಲ
    </p>
    <p> 17. ಕೈಗಳಲ್ಲಾಗಲಿ ಪಾದಗಳಲ್ಲಾಗಲಿ ಇಲ್ಲ ಬೆರಳುಗಳಲ್ಲಾಗಲಿ ಉಗುರುಗಳಲ್ಲಾಗಲಿ ಇಲ್ಲ
    </p>
    <p> ಮೊಳಕಾಲುಗಳಲ್ಲಾಗಲಿ ತೊಡೆಗಳಲ್ಲಾಗಲಿ ಇಲ್ಲ ವರ್ಣದಲ್ಲಾಗಲಿ ಸ್ವರದಲ್ಲಾಗಲಿ ಇಲ್ಲ
    </p>
    <p> ಬೇರೆ ಜಾತಿ ಸೃಷ್ಟಿಗಳಂತೆ ಇಲ್ಲಿ ಹುಟ್ಟಿನಿಂದಲೇ ಜಾತಿ ಭಿನ್ನತೆಯಿಲ್ಲ.
    </p>
    <p> 18. ಮನುಷ್ಯ ಮನುಷ್ಯರ ದೇಹಗಳನ್ನು ಹೋಲಿಸಿದರೆ ಭಿನ್ನವೇನೂ ಕಾಣಸಿಗದು
    </p>
    <p> ಭಿನ್ನತೆಯೇನಾದರೂ ಮನುಜನಲ್ಲಿರೆ ಅದುವೆ ನಾವೇ ವಚನದಿಂ ಕೊಟ್ಟ ಪದವಿ
    </p>
    <p> 19. ಮನುಜರೊಳಗೆ ಗೋವುಗಳನು ರಕ್ಷಿಸುತ ಕೃಷಿಯನು ಸಾಗಿಸುತ ನಡೆವವನು104
    </p>
    <p> ತಿಳಿ ವಾಸೆಟ್ಠ ಕರೆಯುವವರವವನನು ರೈತನೆಂದು ಅವನಾಗಲಾರ ಬ್ರಾಹ್ಮಣ
    </p>
    <p> 20. ಮನುಜರೊಳಗೆ ವಿವಿಧ ಕಲೆಗಳಿಂದುಪಜೀವನ ನಡೆಸುವವನು, ತಿಳಿ ವಾಸೆಟ್ಠ,
    </p>
    <p> ಕರೆಯುವವಂದವನು ಕಲೆಗಾರನೆಂದು ಅವನಾಗಲಾರ ಬ್ರಾಹ್ಮಣ.
    </p>
    <p> 21. ಮನುಜರೊಳಗೆ ವ್ಯಾಪಾರದಿಂದ ಬದುಕು ಸಾಗಿಸುವವನನು ಕರೆಯುವರು ಅವನನು
    </p>
    <p> ತಿಳಿ ವಾಸೆಟ್ಠ, ವಣಿಕನೆಂದು ಅವನಾಗಲಾರ ಬ್ರಾಹ್ಮಣ
    </p>
    <p> 22. ಮನುಜರೊಳಗೆ ಯಾರು ಇನ್ನೊಬ್ಬರ ಸೇವೆಯನು ಮಾಡುತಲೆ ಬದುಕುವರೋ
    </p>
    <p> ಕರೆವರವನನು ಸೇವಕನೆಂದು, ಇದ ನೀ ತಿಳಿ ವಾಸೆಟ್ಠ, ಅವನಾಗಲಾರ ಬ್ರಾಹ್ಮಣ.
    </p>
    <p> 23. ಮನುಜರೊಳಗೆ ಕಳವು ಮಾಡುತಲೆ ಯಾರು ಬದುಕುವರೋ ಕರೆವವರವನನು ಕಳ್ಳನೆಂದು
    </p>
    <p> ವಾಸೆಟ್ಠ ಇದ ನೀ ತಿಳಿ. ಅವನಾಗಲಾರ ಬ್ರಾಹ್ಮಣ
    </p>
    <p> 24. ಮನುಜರೊಳಗೆ ಯಾರು ಬಿಲ್ಲು ಬಾಣಗಳು ಹಿಡಿದು ಉಪಜೀವನವನು ನಡೆಸುವರೋ
    </p>
    <p> ಅವರು ಯೋಧರೆಂದು ತಿಳಿ, ಓ ವಾಸೇಟ್ಠ ಅವನಾಗಲಾರ, ಬ್ರಾಹ್ಮಣ.
    </p>
    <p> 25. ಮನುಜರೊಳಗೆ ಯಾರು ಪೌರೋಹಿತ್ಯದಿಂದ ಉಪಜೀವನವನು ನಡೆಸುವವರೋ
    </p>
    <p> ಕರೆವರವನನು ಯಾಜಕನೆಂದು ಅವನಾಗಲಾರ ಬ್ರಾಹ್ಮಣ
    </p>
    <p> 26. ಮನುಜರೊಳಗೆ ಯಾರು ಗ್ರಾಮವನು ರಾಜ್ಯವನು ಆಳುವರೋ
    </p>
    <p> ಕರೆವರವನನು ರಾಜನೆಂದು ಅವನಾಗಲಾರ ಬ್ರಾಹ್ಮಣ.
    </p>
    <p> 27. ಗೋತ್ರದಿಂದಾಗಿ ಬ್ರಾಹ್ಮಣ ತಾಯಿಯಲ್ಲಿ ಜನಿಸಿದ್ದಾನೆಂಬ ಕಾರಣಕ್ಕಾಗಿ ನಾನು ಅವನನ್ನು
      ಬ್ರಾಹ್ಮಣನೆಂದು ಕರೆಯುವುದಿಲ್ಲ.</p>
    <p> ಅಡ್ಡಿಯುಂಟು ಮಾಡುವ ವ್ಯಾಮೋಹದ ತಡೆಗಳಿಂದ ತುಂಬಿದ್ದರೆ ಅವನು ಬ್ರಾಹ್ಮಣನಲ್ಲ.</p>
    <p> ಯಾರಿಗೆ ಅಡೆತಡೆಗಳಲ್ಲಿವೋ ಅಂಟುಗಳಿಲ್ಲವೋ ಅವನನ್ನು ನಾನು105 ಬ್ರಾಹ್ಮಣ ಎಂದು ಕರೆಯುತ್ತೇನೆ.
    </p>
    <p> 28. ಯಾರಿಗೆ ಸಂಕೋಲೆಗಳಿಲ್ಲವೋ ಯಾವುದರ ಭಯವಿಲ್ಲವೋ
    </p>
    <p> ಎಲ್ಲ ಬಂಧನಗಳನೂ ಹರಿದುಕೊಂಡಿದ್ದಾನೊ ಕರೆವೆ ಅವನನು ನಾನು ಬ್ರಾಹ್ಮಣನೆಂದು.
    </p>
    <p> 29. ಯಾರು (ದ್ವೇಷವೆಂಬ) ಚರ್ಮಪಟ್ಟಿಯನು (ತೃಷ್ಣೆ) ಗಂಟನು, (ಮಿತ್ಯಾದೃಷ್ಟಿ) ಹಗ್ಗವನು
    </p>
    <p> (ಕೆಟ್ಟ ಪ್ರವೃತ್ತಿ) ಉಪಕರಣಗಳನು ಕತ್ತರಿಸಿರುವನೊ (ಅವಿದ್ಯೆಯೆಂಬ) ಅಡ್ಡಗೋಲನು ತೆಗೆದುಹಾಕಿರುವನೋ
    </p>
    <p> (ಬುದ್ಧರಂತೆ) ಬೋಧನೆ ಪಡೆದಿರುವನೋ ಕರೆವೆನು ನಾನು ಅವನನು ಬ್ರಾಹ್ಮಣನೆಂದು.
    </p>
    <p> 30. ರವೆಯಷ್ಟು ಹಗೆತನವಿರದವನನು, ದುಭರ್ಾಷೆಯನು ಹಿಂಸೆಯನು ಬಂಧನವನಾರು
    </p>
    <p> ಸಹಿಸಿಕೊಳ್ಳುವ ಬಲಾಢ್ಯನೊ ಕರೆವೆನು ನಾನು ಅವನನು ಬ್ರಾಹ್ಮಣನೆಂದು
    </p>
    <p> 31. ಕೋಪದಿಂದ ಮುಕ್ತನಾದವನಾವನೋ ಶ್ರದ್ಧಾಶೀಲವಂತನೋ ಬಯಕೆಯಿರದವನೋ
    </p>
    <p> ಅಂತಿಮ ಶರೀರವನು ಪಡೆದವನೋ ಕರೆವೆನು ನಾನು ಅವನನು ಬ್ರಾಹ್ಮಣನೆಂದು
    </p>
    <p> 32. ಕಮಲದ ಮೇಲಿನ ನೀರಿನಂತೆ ಸೂಜಿ ತುದಿಯ ಸಾಸಿವೆಯಂತೆ
    </p>
    <p> ಯಾರು ಇಂದ್ರಿಯ ಭೋಗಗಳಿಗೆ ತಾಕರೋ ಕರೆವೆನು ನಾನು ಅವನನು ಬ್ರಾಹ್ಮಣನೆಂದು
    </p>
    <p> 33. ದುಃಖದಂತ್ಯವನು ಈ ಜನ್ಮದಲೇ ಸಾಧಿಸಿದವನನು, ಭಾರವನಿಳಿಸಿಕೊಂಡಿರುವವನು
    </p>
    <p> ಮುಕ್ತನಾದವನು ಯಾರೊ ಕರೆವೆನು ನಾನು ಅವನನು ಬ್ರಾಹ್ಮಣನೆಂದು
    </p>
    <p> 34. ಪ್ರಾಜ್ಞನನ್ನು, ಮೇಧಾವಿಯು ಸರಿ, ತಪ್ಪುದಾರಿಗಳ ವಿವೇಚಿಸುವವನು
    </p>
    <p> ಉತ್ತಮೋತ್ತಮ ಗುರಿ ಸಾಧಿಸಿದವನು ಯಾರೋ ಕರೆವೆನು ನಾನು ಅವನನು ಬ್ರಾಹ್ಮಣನೆಂದು
    </p>
    <p> 35. ಸಂಸಾರಿ ಸಂನ್ಯಾಸಿಗಳಿಂದ ದೂರವಿರುವವನನು ನೆಲೆಯಿರದವನು ತಿರುಗಾಡುವವನು
    </p>
    <p> ಕಿಂಚಿತ್ ಅಗತ್ಯಗಳನೊಪ್ಪಿಕೊಂಡಿರುವವನು ಯಾರೊ ಕರೆವೆನು ನಾನು ಅವನನು ಬ್ರಾಹ್ಮಣನೆಂದು
    </p>
    <p> 36. ಬಲವಿರಲಿ ಬಲವಿಲ್ಲದಿರಲಿ ಪ್ರಾಣಿಗಳ ಹಿಂಸೆಯನು ಮಾಡದಿರುವವನು
    </p>
    <p> ಕೊಲ್ಲದವನು ಕೊಲ್ಲಿಸದವನು ಯಾರೊ ಕರೆವೆನು ನಾನು ಅವನನು ಬ್ರಾಹ್ಮಣನೆಂದು
    </p>
    <p> 37. ಹಗೆವುಳ್ಳವನಲಿ ಮೈತ್ರಿಯನು ಮನ ಕದಡಿದವರಲಿ ಶಾಂತಿಯನು
    </p>
    <p> ವ್ಯಾಮೋಹಿಗಳಲಿ ನಿಮರ್ೊಹಿಯನು ಯಾರೊ ಕರೆವೆನು ನಾನು ಅವನನು ಬ್ರಾಹ್ಮಣನೆಂದು
    </p>
    <p> 38. ರಾಗ, ದ್ವೇಷಗಳು, ದುರಭಿಮಾನ ಧೂರ್ತತೆಗಳನು ಸೂಜಿಮೊನೆಯ ಸಾಸುವೆಯಂತೆ
    </p>
    <p> ಉದುರಿಸಿದವನು ಯಾರೋ ಕರೆವೆನು ನಾನು ಅವನನು ಬ್ರಾಹ್ಮಣನೆಂದು
    </p>
    <p> 39. ಮೆದುವಾದ ಅರಿವಿನ ಮಾತುಗಳನು ಸತ್ಯವಚನಗಳನಾಡಿ ಯಾರ
    </p>
    <p> ಮನವನೂ ನೋಯಿಸನೋ ಕರೆವೆನು ನಾನು ಅವನನು ಬ್ರಾಹ್ಮಣನೆಂದು
    </p>
    <p> 40. ಉದ್ದವಿರಲಿ ಗಿಡ್ಡದಿರಲಿ ಸಣ್ಣದಿರಲಿ ದೊಡ್ಡದಿರಲಿ ಒಳ್ಳೆಯದಿರಲಿ ಕೆಟ್ಟದಿರಲಿ
    </p>
    <p> ಕೊಡದಿದ್ದರೆ ತೆಗೆದುಕೊಳ್ಳುವುದಿಲ್ಲವೊ ಕರೆವೆನು ನಾನು ಅವನನು ಬ್ರಾಹ್ಮಣನೆಂದು
    </p>
    <p> 41. ಇಹದದ್ದಾಗಲಿ ಪರಲೋಕದ್ದಾಗಲಿ ಏನನ್ನು ಬಯಸದವನು
    </p>
    <p> ಆಸೆಹೊಂದದೆ ಅದರಿಂ ಮುಕ್ತನಾದವನು ಯಾರೋ ಕರೆವೆನು ನಾನು ಅವನನು ಬ್ರಾಹ್ಮಣನೆಂದು
    </p>
    <p> 42. ಬಂಧನಗಳಿರದವನು, ಪೂರ್ಣಪ್ರಜ್ಞೆಯಿಂ ಸಂಶಯಗಳ ನಿವಾರಿಸಿಕೊಂಡವನು
    </p>
    <p> ಸಾವಿರದ ಸ್ಥಿತಿಗೆ ಸಿದ್ಧನು ಯಾರೋ ಕರೆವೆನು ನಾನು ಅವನನು ಬ್ರಾಹ್ಮಣನೆಂದು
    </p>
    <p> 43. ಪಾಪಪುಣ್ಯಗಳ ಕಪಿಮುಷ್ಠಿಯಿಂದ ಮುಕ್ತನು ಶೋಕವಿಲ್ಲದವನು ಕೊಳೆರಹಿತನು
    </p>
    <p> ಶುದ್ಧನು ಮೇಲ್ಮುಖನು ಯಾರೋ ಕರೆವೆನು ನಾನು ಅವನನು ಬ್ರಾಹ್ಮಣನೆಂದು
    </p>
    <p> 44. ವಿಮಲ ಚಂದ್ರನಂತೆ ಶುದ್ಧನು ಪ್ರಸನ್ನನು ತಿಳಿಮನದವನು.
    </p>
    <p> ಲೋಕ ಪರಲೋಕಗಳ ಆಸೆಯನು ಬಿಟ್ಟವರು ಯಾರೋ ಕರೆವೆನು ನಾನು ಅವನನು ಬ್ರಾಹ್ಮಣನೆಂದು
    </p>
    <p> 45. ಕೆಸರಿನಿಂ ತುಂಬಿ ದುರ್ಗಮ ಮೇಣ್ ಮೋಹ ಸಂಸಾರದಲಿ ಮುಳುಗಿ ಮೇಲೆದ್ದವನು
    </p>
    <p> ಧ್ಯಾನಿಯು ನಿಸ್ಸಂಶಯನು ವಿರಾಗಿಯು ನಿಬ್ಬಾಣ ಸಾಧಿಸಿದವನು ಯಾರೋ
    </p>
    <p> ಕರೆವೆನು ನಾನು ಅವನನು ಬ್ರಾಹ್ಮಣನೆಂದು
    </p>
    <p> 46. ಕಾಮವನು ಮನೆಯನು ತೊರೆದು ಆದ ಪರಿವ್ರಾಜಕನನು
    </p>
    <p> ಕಾಮಭವಗಳು ಜನ್ಮಜನ್ಮಾಂತರಗಳ ಆಸೆಯನು ತೊರೆದವನು
      ಕರೆವೆನು ನಾನು ಅವನನು ಬ್ರಾಹ್ಮಣನೆಂದು
    </p>
    <p> 47. ತನ್ಹವನು ಮನೆಯನು ತೊರೆದು ಆದ ಪರಿವ್ರಾಜಕನನು
    </p>
    <p> ತನ್ಹಾಭವಗಳನು ಜನ್ಮ ಜನ್ಮಾಂತರಗಳ ಆಸೆಯನು ತೊರೆದವನನು
      ಕರೆವೆನು ನಾನು ಅವನನು ಬ್ರಾಹ್ಮಣನೆಂದು
    </p>
    <p> 48. ಮನುಜನನು ಕಟ್ಟಿಹಾಕುವ ಬಂಧನಗಳನು ಬಿಸಾಡಿ, ದಿವ್ಯಲೋಕಗಳ ಬಂಧನವನು ಮೀರಿ
    </p>
    <p> ಎಲ್ಲ ಬಂಧನಗಳ ಮುಕ್ತಿಪಡೆದವನನು ಕರೆವೆನು ನಾನು ಅವನನು ಬ್ರಾಹ್ಮಣನೆಂದು.
    </p>
    <p> 49. ಇಷ್ಟಾನಿಷ್ಟಗಳನು ತೊರೆದು ಶಾಂತನಾಗಿರುವವನನು ಇರಬೇಕೆಂಬ ಆಸೆಯ ಖಂದಾದಿಗಳನು ಕಡಿದು
    </p>
    <p> ಸರ್ವಲೋಕಗಳನು ಜಯಿಸಿದ ಆ ವೀರನಿಗೆ ಕರೆವೆನು ನಾನು ಅವನನು ಬ್ರಾಹ್ಮಣನೆಂದು
    </p>
    <p> 50. ಹುಟ್ಟು-ಸಾವುಗಳ ಪರಿಪೂರ್ಣ ಜ್ಞಾನವಿರುವವನನು ಎಲ್ಲದರಿಂದಲೂ ಬಿಡುಗಡೆ ಹೊಂದಿದವನು
    </p>
    <p> ಸುಗತನನು ಬುದ್ಧನನು ಕರೆವೆನು ನಾನು ಅವನನು ಬ್ರಾಹ್ಮಣನೆಂದು
    </p>
    <p> 51. ಯಾರು ಹೋದ ಹಾದಿಯ ದೇವ ಗಂಧರ್ವ ಮಾನುಸರಿಗೆ ತಿಳಿಯದೋ
    </p>
    <p> ಆಸವಗಳನ್ನು ನಾಶಮಾಡಿದ ಅರಹಂತನೋ ಕರೆವೆನು ನಾನು ಅವನನು ಬ್ರಾಹ್ಮಣನೆಂದು
    </p>
    <p> 52. ಆಗಿಹೋದ ಆಗುವ ಆಗುತ್ತಿರುವುದಕೆ ಅಂಟಿಬೀಳನೊ ಮೋಹಮುಕ್ತನೊ
    </p>
    <p> ಬೇಕೆಂಬ ಭಾವನೆಗಳಿಂದ ಬಿಡುಗಡೆ ಹೊಂದಿದವನನು ಕರೆವೆನು ನಾನು ಅವನನು ಬ್ರಾಹ್ಮಣನೆಂದು
    </p>
    <p> 53. ಶ್ರೇಷ್ಠನು ಉತ್ತಮನು ವೀರನು ಮಹರ್ಷಿಯು ವಿಜೇತನು ರಾಗರಹಿತನು
    </p>
    <p> ಶುದ್ಧನೂ ಬುದ್ಧನೂ ಆದವನನು ಕರೆವೆನು ನಾನು ಅವನನು ಬ್ರಾಹ್ಮಣನೆಂದು
    </p>
    <p> 54. ತನ್ನ ಪೂರ್ವ ಜನ್ಮಗಳನರಿತಿರುವವನನು ನಾಕನರಕಗಳನು ನೋಡಬಲ್ಲವನು
    </p>
    <p> ಮತ್ತೆ ಹುಟ್ಟದಿರುವವನು ಪ್ರಜ್ಞಾಪೂರ್ಣನನು ಎಲ್ಲವನು ಸಾಧಿಸಿರುವ ಮುನಿಯನು
      ಕರೆವೆನು ನಾನು ಅವನನು ಬ್ರಾಹ್ಮಣನೆಂದು.
    </p>
    <p> 55. ನಾಮಗೋತ್ರಗಳನಿತ್ತಿಹರು ಈ ಲೋಕದೊಳು ನಾಮ ಮಾತ್ರಕೆ
    </p>
    <p> ಸಂಪ್ರದಾಯ ಸಮುದಾಯಗಳಲ್ಲಿ ಉದಿಸಿದ ಅವನು ನಾಮಕರಣವ ಮಾಡಿಹರು ಅಲ್ಲಿ ಇಲ್ಲಿ
    </p>
    <p> 56. ಈ ಸತ್ಯವನರಿಯದವರು ತಪ್ಪು ದೃಷ್ಟಿಯನೇ ತಮ್ಮೆದೆಯೊಳಗಿಟ್ಟುಕೊಂಡು
    </p>
    <p> ನಮಗೆ ಹೇಳುವರು ತಾವು ತಿಳಿದುಕೊಳ್ಳದೆಯೇ ಒಬ್ಬನು ಹುಟ್ಟಿನಿಂದಲೆ ಬ್ರಾಹ್ಮಣನು ಎಂದು.
    </p>
    <p> 57. ಹುಟ್ಟಿನಿಂದ ಒಬ್ಬನು ಬ್ರಾಹ್ಮಣನಲ್ಲ ಹುಟ್ಟಿನಿಂದಲೇ ಒಬ್ಬನು ಅಬ್ರಾಹ್ಮಣನೂ ಅಲ್ಲ
    </p>
    <p> ಕರ್ಮದಿಂದಾಗುವನು ಬ್ರಾಹ್ಮಣ ಕರ್ಮದಿಂದಾಗುವನು ಅಬ್ರಾಹ್ಮಣ.
    </p>
    <p> 58. ತಮ್ಮ ಕಮ್ಮಗಳಿಂದಾಗುವ ಜನ ರೈತರು, ಶಿಲ್ಪಿಯಾಗುವನು ತನ್ನ ಕುಶಲ ಕಮ್ಮದಿಂದ
    </p>
    <p> ತಮ್ಮ ಕಮ್ಮದಿಂದಾಗುವರು ಜನ ವ್ಯಾಪಾರಿಗಳು, ಆಗುವನು ಸೇವಕನು ತನ್ನ ಸೇವೆಯಿಂದ.
    </p>
    <p> 59. ಆಗುವರು ಜನ ಚೋರರು ತಮ್ಮ ಚೌರ್ಯದಿಂದ ಯೋಧನಾಗುವನು ತನ್ನ ಕಮ್ಮದಿಂದ
    </p>
    <p> ಆಗುವರು ಪುರೋಹಿತರು ತಮ್ಮ ಕಮ್ಮದಿಂದ ಅಗುವನು ರಾಜ ತನ್ನ ಕಮ್ಮದಿಂದ.
    </p>
    <p> 60. ಪಂಡಿತರು ನೋಡುವರು ಕಮ್ಮವನು ಯಥಾಭೂತವಾಗಿಯೇ ಇರುವುದನು
    </p>
    <p> ಪ್ರತೀತ್ಯ ಸಮುತ್ಪಾದವನು ಕಂಡವರು ಕಮ್ಮ ಮತ್ತು ಕಮ್ಮಫಲದ ಕೋವಿದರು.
    </p>
    <p> 61. ಕಮ್ಮವು ಲೋಕವ ಸುತ್ತಿಸುವುದು ಕಮ್ಮವು ಮನುಜರ ತಿರುಗಿಸುವುದು
    </p>
    <p> ಜೀವಿಗಳೆಲ್ಲವು ಕಮ್ಮ ನಿಬಂಧನೆಯೊಳಗೆ ರಥದ ಚಕ್ರದ ಹಿಂದಿನ ಕಡಿವಾಣದಂತೆ
    </p>
    <p> 62. ತಪದಿಂದ ಬ್ರಹ್ಮಚರಿಯದಿಂದ ಸಂಯಮದಿಂದ ಶಿಕ್ಷಣದಿಂದ
    </p>
    <p> ಆಗುವನು ಬ್ರಾಹ್ಮಣ, ಸೇರಿದೆಯಿದರೊಳಗೆ ಪರಮ ಬ್ರಾಹ್ಮಣತ್ವವು106
    </p>
    <p> 63. ತ್ರಿವಿದ್ಯಾ ಸಂಪನ್ನನು, ಶಾಂತನು ಪುನರ್ಜನ್ಮ ಮುಕ್ತನು ಈತನು
    </p>
    <p> ಹೀಗೆಂದು ತಿಳಿ, ಓ ವಾಸೆಟ್ಠ.
    </p>
    <p> ಹೀಗೆ ಹೇಳಿದ ಮೇಲೆ ಬ್ರಾಹ್ಮಣ ವಿದ್ಯಾರ್ಥಿಗಳಾದ ವಾಸೇಟ್ಠ ಮತ್ತು ಭಾರದ್ವಾಜರು ಭಗವಾನರಿಗೆ ಹೀಗೆ ಹೇಳಿದರು</p>
    <p>ಅದ್ಭುತ, ಆಚಾರ್ಯ ಗೌತಮರೆ! ಅದ್ಭುತ ಆಚಾರ್ಯ ಗೌತಮರೆ!</p>
    <p>ಪೂಜ್ಯ ಗೌತಮರು ಮಗುಚಿ ಬಿದ್ದುದನ್ನು ಸರಿಯಾಗಿ ಇಡುವಂತೆ, ರಹಸ್ಯವಾದುದನ್ನು ಬಯಲು ಮಾಡಿದಂತೆ, ತಪ್ಪಿಹೋದ ದಾರಿಯನ್ನು ಒಬ್ಬನಿಗೆ ತೋರಿಸುವಂತೆ, ಕಣ್ಣಿದ್ದರೂ ಕತ್ತಲಲ್ಲಿ ಕಾಣದಿರುವಾಗ ದೀಪವೊಂದನ್ನು ಹಿಡಿದು ರೂಪಗಳನ್ನು ನೋಡಲು ಸಾಧ್ಯವಾಗುವಂತೆ. ಧಮ್ಮವನ್ನು ವಿವಿಧ ಬಗೆಗಳಲ್ಲಿ ಸ್ಪಷ್ಟಪಡಸಿದ್ದಾರೆ.</p>
    <p>ನಾನು ಪೂಜ್ಯ ಗೌತಮರಿಗೆ ಶರಣು ಹೋಗುತ್ತೇನೆ ಮತ್ತು ಧಮ್ಮಕ್ಕೆ ಹಾಗು ಭಿಕ್ಖುಗಳ ಸಂಘಕ್ಕೆ ಶರಣು ಹೋಗುತ್ತೇನೆ.</p>
    <p>ಇಂದಿನಿಂದ ಜೀವನ ಪರ್ಯಂತ ನಾನು ಉಪಾಸಕನಾಗಿ ಶರಣು ಹೋದವನೆಂದು ಆಚಾರ್ಯ ಗೌತಮರು ತಿಳಿಯಲಿ. </p>
    <h2>ಇಲ್ಲಿಗೆ ವಾಸೇಟ್ಠ ಸುತ್ತ ಮುಗಿಯಿತು </h2>
    <footer>
      <p>First published in <cite class='book' translate='no'>Kannada Tipitaka Granthamale - Majjhima Nikāya</cite> (Bhagavan Buddha Theravada Buddhist University, <span class='publication-date'>2012</span>)</p>
      <p>Translated from the Pali by <span class='author'>Molakalmuru Srinivasamurthy</span>.</p>
      <p>ಅನುವಾದಕ: ಮೊಳಕಾಲ್ಕೂರು ಶ್ರೀನಿವಾಸಮೂರ್ತಿ</p>
      <p>ಪ್ರಧಾನ ಸಂಪಾದಕರು: ಪೂಜ್ಯ ಶ್ರೀ ಆಚಾರ್ಯ ಬುದ್ಧರಕ್ಖಿತ, ಅಭಿಧಜ ಅಗ್ಗಮಹಾ ಸದ್ಧಮ್ಮ ಜೋತಿಕ, ಡಿ.ಲಿಟ್</p>
      <address>ಪ್ರಕಾಶನ ವಿಭಾಗ<br>
        ಭಗವಾನ್ ಬುದ್ಧ ಪಾಳಿ ಮತ್ತು ಥೇರವಾದ ಬೌದ್ಧ ವಿಶ್ವವಿದ್ಯಾಲಯ<br>
        ಬುದ್ಧ ವಚನ ಟ್ರಸ್ಟ್<br>
        ಮಹಾ ಬೋಧಿ ಸೊಸೈಟಿ<br>
        14, ಕಾಳಿದಾಸ ಮಾರ್ಗ<br>
        ಗಾಂಧಿನಗರ, ಬೆಂಗಳೂರು-560 009<br>
        ದೂರವಾಣಿ : 080-22250684<br>
        ಫ್ಯಾಕ್ಸ್ : 080-22264438<br></address>
      <p>Email: books@mahabodhi.info</p>
      <p><a href='http://www.mahabodhi.info'>www.mahabodhi.info</a></p>
      <p>© ಬುದ್ಧ ವಚನ ಟ್ರಸ್ಟ್, ಮಹಾ ಬೋಧಿ ಸೊಸೈಟಿ ಮೇ 2012</p>
      <p>Permission to publish was kindly granted by Bhikkhu Ananda</p>
      <p>Digital files provided by Aneesh Bodh</p>
      <p>Prepared for SuttaCentral by <span class='editor'>Venugopal N.V.</span>.</p>
    </footer>
  </article>
</body>

</html>