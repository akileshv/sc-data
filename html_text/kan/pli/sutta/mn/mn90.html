<!DOCTYPE html>
<html>

<head>
  <meta charset='UTF-8'>
  <meta name='author' content='Molakalmuru Srinivasamurthy'>
  <title>MN 90: ಕಣ್ಣಕತ್ಥಲ ಸುತ್ತ-ಮೊಳಕಾಲ್ಕೂರು ಶ್ರೀನಿವಾಸಮೂರ್ತಿ</title>
</head>

<body>
  <article id='mn90' lang='kan'>
    <header>
      <ul>
        <li class='nikaya'>ಮಜ್ಝಿಮನಿಕಾಯ</li>
        <li class='vagga' lang='pli' translate='no'>3. ರಾಜವರ್ಗ</li>
      </ul>
      <h1 class='sutta-title'>90. ಕಣ್ಣಕತ್ಥಲ ಸುತ್ತ</h1>
    </header>
    <h2>ಕಣ್ಣಕತ್ಥಲ ಸುತ್ತ
    </h2>
    <p> 1. ನಾನು ಹೀಗೆ ಕೇಳಿದ್ದೇನೆ. ಒಂದು ಸಮಯದಲ್ಲಿ ಭಗವಾನರು ಉಜುಞ್ಞಾಯದ ಕಣ್ಣಕತ್ಥಲ ಮಿಗಮನದಲ್ಲಿ ತಂಗಿದ್ದರು.
    </p>
    <p> ಆ ಸಂದರ್ಭದಲ್ಲಿ ಕೋಸಲದ ರಾಜ ಪಸೇನದಿ ಯಾವುದೋ ಕಾರಣಕ್ಕಾಗಿ ಉಜುಞ್ಞಾಕ್ಕೆ ಬಂದಿದ್ದನು.</p>
    <p>ಆಗ ತನ್ನ ಮನುಷ್ಯನೊಬ್ಬನನ್ನು ಕರೆದು ಹೀಗೆ ಹೇಳಿದ:</p>
    <p> ಏ ಪ್ರಿಯನೇ, ಬಾ ಇಲ್ಲಿ, ಭಗವಾನರ ಬಳಿ ಹೋಗಿ ಅವರಿಗೆ ನನ್ನ ಹೆಸರಿನಲ್ಲಿ ಶಿರಸಾವಂದಿಸಿ ಯಾವ ಬಾಧೆಗಳೂ ಇಲ್ಲವೆ, ಆತಂಕಗಳಿಲ್ಲವೆ? ಆರೋಗ್ಯವಂತರೂ, ಬಲಯುತರೂ ಅನುಕೂಲಕರವಾಗಿಯೂ ಇರುವಿರೆ ಎಂದು ಕೇಳಬೇಕು, ಅದಕ್ಕೆ ಹೀಗೆ ಹೇಳು: ಪೂಜ್ಯರೆ, ಕೋಸಲದ ರಾಜ ಪಸೇನದಿಯು ಭಗವಾನರಿಗೆ ಶಿರಸಾವಂದಿಸಿ ತಮಗೆ ಯಾವ ಬಾಧೆಗಳಿಲ್ಲದೆ, ಆತಂಕಗಳಿಲ್ಲದೆ ಆರೋಗ್ಯಶಾಲಿಗಳು, ಬಲಯುತರೂ ಅನುಕೂಲಕರರಾಗಿಯೂ ಇರುವಿರೆ ಎಂದು ಕೇಳಿದ್ದಾರೆ.</p>
    <p>ಮತ್ತು ಮುಂದುವರಿದು ಹೇಳು: ಪೂಜ್ಯರೆ, ಕೋಸಲದ ರಾಜ ಪಸೇನದಿಯು ತಮ್ಮ ಬೆಳಗಿನ ಉಪಾಹಾರನ್ನು ತೆಗೆದುಕೊಂಡ ನಂತರ ಭಗವಾನರನ್ನು ನೋಡಲು ಬರುತ್ತಾರೆ.</p>
    <p> ಹಾಗೆಯೇ ಆಗಲಿ ಸ್ವಾಮಿ ಎಂದು ಆ ವ್ಯಕ್ತಿಯು ಉತ್ತರಿಸಿ ಭಗವಾನರ ಬಳಿ ಹೋಗಿ ಅವರಿಗೆ ಗೌರವವನ್ನು ಸಲ್ಲಿಸಿದ ನಂತರ ಒಂದುಕಡೆ ಕುಳಿತು ರಾಜನ ಸಂದೇಶವನ್ನು ಮುಟ್ಟಿಸಿದನು.
    </p>
    <p> ಸೋದರಿಯರಾದ ಸೋಮಾ ಮತ್ತು ಸಕುಲಾ72 ಹೀಗೆ ಕೇಳಲ್ಪಟ್ಟರು:</p>
    <p>ಇಂದು ಕೋಸಲದ ರಾಜ ಪಸೇನದಿಯು ತನ್ನ ಉಪಹಾರ ಮುಗಿಸಿದ ಮೇಲೆ ಭಗವಾನರನ್ನು ನೋಡಲು ಹೋಗುತ್ತಾರೆ.</p>
    <p> ರಾಜನಿಗೆ ಉಪಾಹಾರವನ್ನು ಬಡಿಸುತ್ತಿರುವಾಗ ಈ ಇಬ್ಬರು ಸೋದರಿಯರು ರಾಜನ ಬಳಿ ಹೋಗಿ ಹೇಳಿದರು:</p>
    <p>ಸ್ವಾಮಿ, ನಮ್ಮ ಹೆಸರಿನಲ್ಲಿ ತಾವು ಭಗವಾನರಿಗೆ ಶಿರಸಾವಂದಿಸಿ ಬಾಧೆಯಿಂದ, ಆತಂಕದಿಂದ... ಅನುಕೂಲಕರವಾಗಿ ವಾಸಿಸುತ್ತಿರುವಿರೆ ಎಂದು ವಿಚಾರಿಸಿಕೊಳ್ಳಬೇಕಾಗಿರುವುದರಿಂದ ಹೀಗೆ ಹೇಳಿ: ಪೂಜ್ಯರೆ, ಸೋದರಿಯರಾದ ಸೋಮಾ ಮತ್ತು ಸಕುಲರು ತಮ್ಮ ಪಾದಗಳಿಗೆ ಶಿರಸಾವಂದಿಸಿ ತಾವು ಬಾಧೆ ಆತಂಕಗಿಂದ... ಅನುಕೂಲಕರವಾಗಿ ವಾಸಿಸುತ್ತಿರುವಿರೆ.</p>
    <p> 2. ತನ್ನ ಉಪಾಹಾರವನ್ನು ಮುಗಿಸಿದ ಮೇಲೆ ಕೋಸಲದ ರಾಜ ಪಸೇನದಿಯು ಭಗವಾನರ ಬಳಿ ಸಾರಿ ಗೌರವವನ್ನು ಸಲ್ಲಿಸಿದ ಮೇಲೆ ಸೋಮಾ ಮತ್ತು ಸಕುಲಾ ಸೋದರಿಯರು ನೀಡಿದ ಸಂದೇಶವನ್ನು ಮುಟ್ಟಿಸಿದನು.
    </p>
    <p> ಮಹಾರಾಜರೆ, ಸೋಮಾ ಮತ್ತು ಸಕುಲಾ ಸೋದರಿಯರಿಗೆ ಬೇರೆ ಯಾರೂ ವಾತರ್ಾವಾಹಕರು ಸಿಗಲಿಲ್ಲವೆ?
    </p>
    <p> ಪೂಜ್ಯರೆ, ಸೋದರಿಯರಾದ ಸೋಮಾ ಮತ್ತು ಸಕುಲಾ ಹೀಗೆ ಕೇಳಲ್ಪಟ್ಟರು:</p>
    <p> ಇಂದು ಕೋಸಲದ ರಾಜ ಪಸೇನದಿಯು ತನ್ನ ಉಪಹಾರ ಮುಗಿಸಿದ ಮೇಲೆ ಭಗವಾನರನ್ನು ನೋಡಲು ಹೋಗುತ್ತಾರೆ. ಆನಂತರ ಉಪಾಹಾರವನ್ನು ಬಡಿಸುತ್ತಿರುವಾಗ ಸೋಮಾ ಮತ್ತು ಸಕುಲಾ ಸೋದರಿಯರು ನನ್ನ ಬಳಿ ಬಂದು ಹೀಗೆ ಹೇಳಿದರು: ಸ್ವಾಮಿ, ನಮ್ಮ ಹೆಸರಿನಲ್ಲಿ ತಾವು ಭಗವಾನರಿಗೆ ಶಿರಸಾವಂದಿಸಿ ಬಾಧೆಯಿಂದ... ಆತಂಕದಿಂದ... ಅನುಕೂಲಕರವಾಗಿ ವಾಸಿಸುತ್ತಿರುವಿರೇ ಎಂದು ಕೇಳಿ. ಮಹಾರಾಜ, ಸೋಮಾ ಮತ್ತು ಸಕುಲಾ ಭಗಿನಿಯರು ಸುಖವಾಗಿ ಇರಲಿ.
    </p>
    <p> 3. ಆನಂತರದಲ್ಲಿ ಕೋಸಲದ ರಾಜ ಪಸೇನದಿಯು ಭಗವಾನರಿಗೆ ಹೀಗೆ ಹೇಳಿದನು: ಪೂಜ್ಯರೇ, ನಾನು ಹೀಗೆ ಕೇಳಿದ್ದೇನೆ:</p>
    <p>ಸಮಣ ಗೌತಮರು ಹೇಳುತ್ತಾರೆ: ತಮಗೆ ಸಂಪೂರ್ಣವಾಗಿ ಎಲ್ಲವೂ ಗೊತ್ತಿದೆ ಮತ್ತು ನೋಡಿದ್ದೇವೆ ಎಂದು ಹೇಳಿಕೊಳ್ಳುವ ಸರ್ವಜ್ಞ, ಸರ್ವದರ್ಶನ ಸಮಣನಾಗಲಿ, ಬ್ರಾಹ್ಮಣನಾಗಲಿ ಇಲ್ಲ. ಅದು ಸಾಧ್ಯವೂ ಇಲ್ಲ. ಪೂಜ್ಯರೆ, ಯಾರು ಹೀಗೆ ಹೇಳುತ್ತಾರೆ? ಅದನ್ನು ಭಗವಾನರು ಹೇಳಿದರೇ ಅಥವಾ ವಾಸ್ತವಕ್ಕೆ ವಿರುದ್ಧವಾಗಿ ಹೇಳಿ ತಪ್ಪಾಗಿ ಬಿಂಬಿಸುತ್ತಿದ್ದಾರೆಯೇ? ಅವರು ಧಮ್ಮಕ್ಕೆ ಅನುಸಾರವಾಗಿಯೇ ವಿವರಿಸಿ, ನಿಂದನೆಗೆ ಆಸ್ಪದವಿಲ್ಲದಂತೆ ಅವರ ಮಾತುಗಳಿವೆಯೇ?</p>
    <p> ಮಹಾರಾಜ, ಯಾರು ಹೀಗೆ ಮಾತನಾಡುತ್ತಿದ್ದಾರೊ ಅವರು ನನ್ನ ಮಾತುಗಳನ್ನು ಹೇಳುತ್ತಿಲ್ಲ, ಅವರು ಅಸತ್ಯವನ್ನು ಮತ್ತು ವಾಸ್ತವಕ್ಕೆ ವಿರುದ್ಧವಾದುದನ್ನು ಹೇಳಿ ನನ್ನನ್ನು ತಪ್ಪಾಗಿ ಬಿಂಬಿಸುತ್ತಿದ್ದಾರೆ.
    </p>
    <p> 4. ಆಗ ಕೋಸಲದ ರಾಜ ಪಸೇನದಿಯು ಒಬ್ಬ ಮನುಷ್ಯನನ್ನು ಕರೆದು ಹೇಳಿದನು: ಸೇನಾಪತಿ, ಈ ಕಥೆಯನ್ನು ಅರಮನೆಯಲ್ಲಿ ಯಾರು ಹರಡಿದವರು?
    </p>
    <p> ಮಹಾಸ್ವಾಮಿ, ಆಕಾಶ ಗೋತ್ರದ ಬ್ರಾಹ್ಮಣನಾದ ಸಂಜಯನು.
    </p>
    <p> ಕೋಸಲದ ರಾಜ ಪಸೇನದಿಯು ಒಬ್ಬ ಮನುಷ್ಯನನ್ನು ಕರೆದು ಹೇಳಿದ: ಬಾ, ಒಳ್ಳೆಯ ಮನುಷ್ಯನೇ ಇಲ್ಲಿ. ಆಕಾಶ ಗೋತ್ರದ ಬ್ರಾಹ್ಮಣ ಸಂಜಯನಿಗೆ ನನ್ನ ಹೆಸರಿನಲ್ಲಿ ಹೇಳು: ಪೂಜ್ಯರೆ, ಕೋಸಲದ ರಾಜ ಪಸೇನದಿಯು ತಮ್ಮನ್ನು ಬರಹೇಳಿದ್ದಾರೆ.
    </p>
    <p> ಆಗಲಿ ಮಹಾಸ್ವಾಮಿ ಎಂದು ಆ ಮನುಷ್ಯನು ನುಡಿದನು. ಅವನು ಆಕಾಶ ಗೋತ್ರದ ಬ್ರಾಹ್ಮಣನಲ್ಲಿಗೆ ಹೋಗಿ ಹೇಳಿದನು: ಪೂಜ್ಯರೆ, ಕೋಸಲದ ರಾಜ ಪಸೇನದಿಯು ತಮ್ಮನ್ನು ಬರಹೇಳಿದ್ದಾರೆ.
    </p>
    <p> ಏತನ್ಮಧ್ಯೆ ಕೋಸಲದ ರಾಜ ಪಸೇನದಿಯು ಭಗವಾನರಿಗೆ ಹೇಳಿದನು: ಪೂಜ್ಯರೆ, ಭಗವಾನರು ಬೇರೆ ಏನೋ ಹೇಳಿರಬಹುದು. ಆದರೆ ಆ ವ್ಯಕ್ತಿಯು ಅದನ್ನು ತಪ್ಪಾಗಿ ಭಾವಿಸಿರಬಹುದಲ್ಲವೆ? ಭಗವಾನರು ತಾವು ನುಡಿದುದನ್ನು ಯಾವರೀತಿಯಲ್ಲಿ ನೆನಪಿಸಿಕೊಳ್ಳಬಹುದು?
    </p>
    <p> ನಾನು ಹೇಳಿದುದನ್ನು ಹೀಗೆ ನೆನಪಿಸಿಕೊಳ್ಳಬಹುದು, ಮಹಾರಾಜರೆ, ಏಕಕಾಲಕ್ಕೆ ಎಲ್ಲವನ್ನು ತಿಳಿದಿರುವ ಎಲ್ಲವನ್ನು ನೋಡಿರುವ ಸಮಣನಾಗಲಿ ಬ್ರಾಹ್ಮಣನಾಗಲಿ ಇಲ್ಲ; ಅದು ಅಸಾಧ್ಯವು73.
    </p>
    <p> ಭಗವಾನರು ಏನು ಹೇಳಿದರೋ ಅದು ಹೇತುರೂಪವಾಗಿದೆ, ಭಗವಾನರು ಏನು ಹೇಳಿದರೋ ಅದು ಸಹೇತುವಾಗಿದೆ: ಏಕಕಾಲಕ್ಕೆ ಎಲ್ಲವನ್ನೂ ತಿಳಿದಿರುವ ಎಲ್ಲವನ್ನೂ ನೋಡಿರುವ ಸಮಣನಾಗಲಿ ಬ್ರಾಹ್ಮಣನಾಗಲಿ ಇಲ್ಲ; ಅದು ಅಸಾಧ್ಯವು.
    </p>
    <p> ಪೂಜ್ಯರೆ, ಕ್ಷತ್ರಿಯ, ಬ್ರಾಹ್ಮಣ, ವೈಶ್ಯ, ಶೂದ್ರ ಎಂಬ ಈ ನಾಲ್ಕು ವರ್ಣಗಳಿವೆ. ಪೂಜ್ಯರೆ, ಈ ನಾಲ್ಕು ವರ್ಣಗಳಲ್ಲಿ ಏನಾದರೂ ವಿಶೇಷವಿದೆಯೇ ಅಥವಾ ವ್ಯತ್ಯಾಸಗಳಿವೆಯೇ?
    </p>
    <p> ಮಹಾರಾಜ, ಕ್ಷತ್ರಿಯ, ಬ್ರಾಹ್ಮಣ, ವೈಶ್ಯ, ಶೂದ್ರ ಎಂಬ ಈ ನಾಲ್ಕು ವರ್ಣಗಳಿವೆ. ಇವುಗಳಲ್ಲಿ ಎರಡು ವರ್ಣಗಳು, ಕ್ಷತ್ರಿಯ ಮತ್ತು ಬ್ರಾಹ್ಮಣ ಇವರನ್ನು ಅಗ್ರಕುಲದವರೆಂದು ಪರಿಗಣಿಸುತ್ತಾರೆ. ಏಕೆಂದರೆ ಜನ ಅವರನ್ನು ಗೌರವಿಸುತ್ತಾರೆ, ಅವರು ಬಂದರೆ ಎದ್ದು ನಿಲ್ಲುತ್ತಾರೆ; ನಮಿಸುತ್ತಾರೆ ಮತ್ತು ವಿನಯದಿಂದ ಸೇವೆ ಸಲ್ಲಿಸುತ್ತಾರೆ.
    </p>
    <p> ಪೂಜ್ಯರೆ, ನಾನು ಅವರ ಸಾಮಾಜಿಕ ಸ್ಥಾನಮಾನದ ಬಗ್ಗೆ ಕೇಳುತ್ತಿಲ್ಲ. ಅವರ ಆಧ್ಯಾತ್ಮಿಕ ಸಾಧನೆಯ ಬಗ್ಗೆ ಕೇಳುತ್ತಿದ್ದೇನೆ74. ಕ್ಷತ್ರಿಯ, ಬ್ರಾಹ್ಮಣ, ವೈಶ್ಯ, ಶೂದ್ರ ಎಂಬ ಈ ನಾಲ್ಕು ವರ್ಣಗಳಿವೆ. ಪೂಜ್ಯರೆ, ಈ ನಾಲ್ಕು ವರ್ಣಗಳಲ್ಲಿ ಏನಾದರೂ ವಿಶೇಷವಿದೆಯೇ ಅಥವಾ ವ್ಯತ್ಯಾಸವಿದೆಯೇ?
    </p>
    <p> 5. ಮಹಾರಾಜ, ಐದು ಬಗೆಯ ಪ್ರಯತ್ನಗಳಿವೆ, ಆ ಐದು ಯಾವುವು?</p>
    <p>ಮಹಾರಾಜ, ಭಿಕ್ಖುವಾದವನು ಶ್ರದ್ಧೆಯನ್ನು ಹೊಂದಿರುತ್ತಾನೆ, ಭಗವಾನರ ಬೋಧಿಯಲ್ಲಿ ಹೀಗೆ ಶ್ರದ್ಧೆಯನ್ನು ಹೊಂದಿರುತ್ತಾನೆ: ಭಗವಾನರು ಅರ್ಹಂತರು, ಸಮ್ಯಕ್ ಸಂಬುದ್ಧರು, ವಿದ್ಯಾಚರಣ ಸಂಪನ್ನರು, ಸುಗತರು, ಲೋಕಜ್ಞಾನಿಗಳು, ವ್ಯಕ್ತಿಗಳನ್ನು ಪಳಗಿಸುವ ಅಸಮಾನ ಮಾರ್ಗದರ್ಶಿಗಳು ದೇವತೆಗಳ ಹಾಗು ಮಾನವರ ಗುರು, ಬುದ್ಧರು ಮತ್ತು ಭಾಗ್ಯವಂತರು.</p>
    <p>ನಂತರ ಅವರು ಬಾಧೆಗಳಿಂದ ಆತಂಕಗಳಿಂದ ಮುಕ್ತರಾದವರು, ಅತ್ಯಂತ ಉಷ್ಣವೂ ಅಲ್ಲದ, ಶೀತವೂ ಅಲ್ಲದ ಸಮಸ್ಥಿತಿಯ ಪಚನಶಕ್ತಿಯುಳ್ಳವರು ಮತ್ತು ಶ್ರಮದ ನೋವನ್ನು ಸಹಿಸಿಕೊಳ್ಳಬಲ್ಲವರು.</p>
    <p>ಅವರು ಪ್ರಾಮಾಣಿಕರು, ಅಮಾಯಕರು, ತನ್ನ ಗುರುಗಳ ಮತ್ತು ತನ್ನ ಸಹ ಬ್ರಹ್ಮಚಾರಿಗಳಲ್ಲಿ ಯಥಾಭೂತ ಸ್ಥಿತಿಯನ್ನು ಪ್ರದರ್ಶಿಸುವವರು.</p>
    <p>ನಂತರ ಅಕುಶಲ ಧಮ್ಮಗಳನ್ನು ತೊರೆಯುವಲ್ಲಿ ಮತ್ತು ಕುಶಲ ಧಮ್ಮಗಳನ್ನು ನಿರ್ವಹಿಸುವಲ್ಲಿ ವೀರ್ಯವಂತರು. ಕುಶಲ ಧಮ್ಮಗಳನ್ನು ಉಳಿಸುವಲ್ಲಿ ಬೆಳೆಸುವಲ್ಲಿ ಪ್ರಯತ್ನಶೀಲರು ಮತ್ತು ದೃಢಚಿತ್ತರು.</p>
    <p>ನಂತರ ಅವರು ಪ್ರಜ್ಞೆಯುಳ್ಳವರು ಮತ್ತು ಉದಯವಾಗುವ ಮತ್ತು ಮಾಯವಾಗುವ ಮತ್ತು ದುಃಖವನ್ನು ಸಂಪೂರ್ಣವಾಗಿ ನಿಶ್ಶೇಷಗೊಳಿಸುವ ಆರ್ಯವೂ ಮತ್ತು ನಿಬೇಧವೂ ಆದ ಪ್ರಜ್ಞೆಯನ್ನು ಹೊಂದಿರುವವರು.</p>
    <p>ಮಹಾರಾಜರೆ, ಇವೇ ಆ ಐದು ಪ್ರಯತ್ನಗಳು.</p>
    <p> ಮಹಾರಾಜ, ಈ ನಾಲ್ಕು ವರ್ಣಗಳಿವೆ: ಕ್ಷತ್ರಿಯ, ಬ್ರಾಹ್ಮಣ, ವೈಶ್ಯ, ಶೂದ್ರ. ಈಗ ಇವರು ಈ ಐದುಬಗೆಯ ಪ್ರಯತ್ನಗಳನ್ನು ತಮ್ಮವಾಗಿ ಹೊಂದಿದರೆ ದೀರ್ಘಕಾಲ ಹಿತವನ್ನೂ ಸುಖವನ್ನೂ ಪಡೆಯುತ್ತಾರೆ.
    </p>
    <p> ಪೂಜ್ಯರೆ, ಈ ನಾಲ್ಕು ವರ್ಣಗಳಿವೆ: ಕ್ಷತ್ರಿಯರು, ಬ್ರಾಹ್ಮಣರು, ವೈಶ್ಯರು ಮತ್ತು ಶೂದ್ರರು. ಈಗ ಇವರು ಈ ಐದುಬಗೆಯ ಪ್ರಯತ್ನಗಳನ್ನು ಹೊಂದಿದರೆ ವಿಶೇಷಗಳಾಗಲಿ, ವ್ಯತ್ಯಾಸಗಳಾಗಲಿ ಇರುತ್ತವೆಯೇ?
    </p>
    <p> ಇಲ್ಲಿ ಮಹಾರಾಜರೆ, ಈ ವರ್ಣಗಳ ನಡುವೆ ವ್ಯತ್ಯಾಸ ಇರುವುದು ಅವರ ಪ್ರಯತ್ನಶೀಲತೆಗಳ ಭಿನ್ನತೆಯ ನೆಲೆಯ ಮೇಲಿದೆ. ಎರಡು ಪಳಗಿಸಬಲ್ಲ ಆನೆಗಳು ಅಥವಾ ಎರಡು ಪಳಗಿಸಬಲ್ಲ ಅಶ್ವಗಳು ಅಥವಾ ಎರಡು ಪಳಗಿಸಬಲ್ಲ ದನಗಳನ್ನು ಚೆನ್ನಾಗಿ ಪಳಗಿಸಿದೆವು ಹಾಗು ಶಿಸ್ತಿಗೊಳಪಡಿಸಿದೆವು ಮತ್ತು ಎರಡು ಪಳಗಿಸಬಲ್ಲ ಆನೆಗಳು ಅಥವಾ ಎರಡು ಪಳಗಿಸಬಲ್ಲ ಅಶ್ವಗಳು ಅಥವಾ ಎರಡು ಪಳಗಿಸಬಲ್ಲ ದನಗಳನ್ನು ಪಳಗಿಸಲಿಲ್ಲ, ಶಿಸ್ತಿಗೊಳಪಡಿಸಲಿಲ್ಲ ಎಂಬ ಸಂಗತಿಯನ್ನು ಭಾವಿಸಿ.</p>
    <p>ಈ ಬಗ್ಗೆ ಏನೆನ್ನುವಿರಿ, ಮಹಾರಾಜ?</p>
    <p>ಯಾವ ಎರಡು ಪಳಗಿಸಬಲ್ಲ ಆನೆಗಳು ಅಥವಾ ಪಳಗಿಸಬಲ್ಲ ಅಶ್ವಗಳು ಅಥವಾ ಪಳಗಿಸಬಲ್ಲ ದನಗಳು ಚೆನ್ನಾಗಿ ಪಳಗಿದವೊ ಮತ್ತು ಶಿಸ್ತಿಗೆ ಒಳಪಟ್ಟವೋ ಅವು ಪಳಗಿದವುಗಳ ನಡತೆಯನ್ನು ಪಡೆದವೆಯೇ? ಪಳಗಿದವುಗಳ ಸಾಲಿಗೆ ಬರುತ್ತವೆಯೇ?</p>
    <p> ಹೌದು, ಪೂಜ್ಯರೆ, ಬರುತ್ತವೆ.
    </p>
    <p> ಮತ್ತು ಈಗ ಎರಡು ಪಳಗಿಸಬಲ್ಲ ಆನೆಗಳು ಅಥವಾ ಪಳಗಿಸಬಲ್ಲ ಅಶ್ವಗಳು ಅಥವಾ ಪಳಗಿಸಬಲ್ಲ ದನಗಳು ತರಬೇತಿಗೆ ಒಳಗಾಗದಿದ್ದರೆ ಶಿಸ್ತಿಗೆ ಒಳಗಾಗದಿದ್ದರೆ ಅವು ಚೆನ್ನಾಗಿ ಪಳಗಿದವುಗಳ ಮತ್ತು ಶಿಸ್ತಿಗೆ ಒಳಪಟ್ಟ ಎರಡು ಆನೆಗಳ, ಎರಡು ಅಶ್ವಗಳ ಎರಡು ದನಗಳ ಸಮಕ್ಕೆ ಬರುತ್ತವೆಯೇ?
    </p>
    <p> ಇಲ್ಲ, ಪೂಜ್ಯರೆ,
    </p>
    <p> ಹಾಗೆಯೇ, ಮಹಾರಾಜರೆ, ಯಾರು ಶ್ರದ್ಧೆಯಿಂದ ಕೂಡಿದವರೋ, ರೋಗಮುಕ್ತರೋ, ಪ್ರಾಮಾಣಿಕರೋ, ವೀರ್ಯವಂತರೋ, ಪ್ರಜ್ಞಾವಂತರೋ ಅವರು ಸಾಧಿಸಬಹುದಾದದ್ದನ್ನು ಅಶ್ರದ್ಧೆಯುಳ್ಳವರು, ರೋಗಿಗಳು, ಅಪ್ರಮಾಣಿಕರು, ಮೋಸಗಾರರು, ಸೋಮಾರಿಗಳು ಮತ್ತು ಪ್ರಜ್ಞಾಶೂನ್ಯರು ಸಾಧಿಸಲಾರರು.
    </p>
    <p> 6. ಭಗವಾನರು ಏನು ಹೇಳಿದರೋ ಅದು ಹೇತು ರೂಪವಾಗಿ (ಕಾರಣಬದ್ಧ) ಕಾಣುತ್ತದೆ, ಭಗವಾನರು ಏನು ಹೇಳಿದರೋ ಅದು ಸಹೇತುರೂಪವಾಗಿದೆ (ಸಕಾರಣವಾಗಿದೆ).
    </p>
    <p> ಪೂಜ್ಯರೆ, ಈ ನಾಲ್ಕು ವರ್ಣಗಳಿವೆ: ಕ್ಷತ್ರಿಯ, ಬ್ರಾಹ್ಮಣ, ವೈಶ್ಯ ಮತ್ತು ಶೂದ್ರ. ಈ ವರ್ಣದವರುಗಳೆಲ್ಲ ಐದುಬಗೆಯ ಪ್ರಯತ್ನಶೀಲತೆಗಳನ್ನು ಹೊಂದಿದ್ದರೆ ಮತ್ತು ಅವರ ಪ್ರಯತ್ನಗಳು ಸರಿಯಾಗಿ ಇದ್ದರೆ ಅವರ ನಡುವೆ ವಿಶೇಷವಾಗಲಿ ವ್ಯತ್ಯಾಸವಾಗಲಿ ಇರುತ್ತದೆಯೇ?
    </p>
    <p> ಇಲ್ಲಿ ಮಹಾರಾಜರೆ, ಈ ವಿಚಾರದಲ್ಲಿ ನಾನು ಹೇಳುವುದೇನೆಂದರೆ ಒಬ್ಬನು ತಾನು ವಿಮುಕ್ತಿಯನ್ನು ಹೊಂದುವ ಮತ್ತು ಬೇರೊಬ್ಬನು ವಿಮುಕ್ತಿ ಹೊಂದುವದರ ನಡುವೆ ಯಾವುದೇರೀತಿಯ ವ್ಯತ್ಯಾಸವಿರುವುದಿಲ್ಲ. </p>
    <p>ಒಬ್ಬನು ತಾನು ಒಣಗಿದ ಸಾಲಮರದ ತುಂಡನ್ನು ತೆಗೆದುಕೊಂಡು ಅದಕ್ಕೆ ಬೆಂಕಿ ತಾಗಿಸಿದರೆ ಅದರಲ್ಲಿ ತೇಜಸ್ಸು ಉತ್ಪನ್ನವಾಗುತ್ತದೆ;</p>
    <p>ಇನ್ನೊಬ್ಬನು ಒಣಗಿದ ಸಾಲಮರದ ತುಂಡನ್ನು ತೆಗೆದುಕೊಂಡು ಬೆಂಕಿ ತಾಗಿಸಿದರೆ ಅದರಲ್ಲಿ ತೇಜಸ್ಸು ಉತ್ಪನ್ನವಾಗುತ್ತದೆ;</p>
    <p>ಮತ್ತೆ ಇನ್ನೊಬ್ಬನು ಒಣಗಿದ ಮಾವಿನ ಮರದ ತುಂಡನ್ನು ತೆಗೆದುಕೊಂಡು ಬೆಂಕಿ ತಾಗಿಸಿದರೆ ಅದರಲ್ಲಿ ತೇಜಸ್ಸು ಉತ್ಪನ್ನವಾಗುತ್ತದೆ;</p>
    <p>ಮಗದೊಬ್ಬನು ಒಣಗಿದ ಔದುಂಬರ ಮರದ ತುಂಡನ್ನು ತೆಗೆದುಕೊಂಡು ಬೆಂಕಿ ತಾಗಿಸಿದರೆ ಅದರಲ್ಲಿ ತೇಜಸ್ಸು ಉತ್ಪನ್ನವಾಗುತ್ತದೆ.</p>
    <p>ಈಗ ಏನು ಹೇಳುವಿರಿ, ಮಹಾರಾಜರೆ?</p>
    <p> ಈ ಭಿನ್ನ ಭಿನ್ನ ಮರದ ತುಂಡುಗಳಿಗೆ ಹಚ್ಚಲಾದ ಬೆಂಕಿಯಿಂದ ಹೊರಟ ಪರಸ್ಪರ ಜ್ವಾಲೆಗಳಲ್ಲಿ, ತೇಜಸ್ಸುಗಳಲ್ಲಿ, ಬೆಳಕುಗಳಲ್ಲಿ ಏನಾದರೂ ವ್ಯತ್ಯಾಸಗಳಿವೆಯೇ?
    </p>
    <p> ಇಲ್ಲ, ಪೂಜ್ಯರೆ.
    </p>
    <p> ಹಾಗೆಯೇ ಮಹಾರಾಜರೆ, ಪ್ರಯತ್ನವೆಂಬ ಸ್ಪರ್ಶದಿಂದ ಚೈತನ್ಯವೆಂಬ ಬೆಂಕಿಯನ್ನು ಪ್ರಜ್ವಲಗೊಳಿಸಿದಾಗ ಉಂಟಾಗುವ ವಿಮುಕ್ತಿಯಲ್ಲಿ ವ್ಯತ್ಯಾಸವಿಲ್ಲ ಎಂದರೆ ಒಬ್ಬನ ವಿಮುಕ್ತಿಗೂ ಇನ್ನೊಬ್ಬನು ಹೊಂದಿದ ವಿಮುಕ್ತಿಯ ನಡುವೆ ಯಾವುದೇ ವ್ಯತ್ಯಾಸವಿರುವುದಿಲ್ಲ.
    </p>
    <p> ಭಗವಾನರು ಏನು ಹೇಳಿದರೋ ಅದು ಹೇತುರೂಪವಾಗಿ ಕಾಣುತ್ತದೆ, ಭಗವಾನರು ಏನು ಹೇಳಿದರೋ ಅದು ಸಹೇತುವಾಗಿದೆ. ಆದರೆ, ಪೂಜ್ಯರೆ, ಅದು ಹೇಗೆ? ದೇವರುಗಳು ಇದ್ದಾರೆಯೇ?
    </p>
    <p> ಮಹಾರಾಜರೆ, ದೇವರುಗಳು ಇದ್ದಾರೆಯೇ ಎಂದು ಏಕೆ ಕೇಳುತ್ತೀರಿ?
    </p>
    <p> ಪೂಜ್ಯರೆ, ನಾನು ಯಾಕೆ ಕೇಳುತ್ತಿದ್ದೇನೆಂದರೆ ಆ ದೇವರುಗಳು ಈ (ಮಾನವ) ಸ್ಥಿತಿಗೆ ವಾಪಾಸು ಬರುತ್ತಾರೆಯೇ ಅಥವಾ ಅವರು ಬರುವುದಿಲ್ಲವೇ ಎಂಬುದನ್ನು ತಿಳಿಯಲು.
    </p>
    <p> ಮಹಾರಾಜ, ಯಾವ ದೇವತೆಗಳು ಇನ್ನೂ ದುಃಖಗಳಿಗೆ ಅಂಟಿಕೊಂಡಿದ್ದಾರೊ ಅವರು ಈ (ಮಾನವ) ಸ್ಥಿತಿಗೆ ವಾಪಾಸು ಬರುತ್ತಾರೆ ಮತ್ತು ಯಾವ ದೇವತೆಗಳು ದುಃಖಗಳಿಗೆ ಅಂಟಿಕೊಂಡಿಲ್ಲವೋ ಅವರು ಈ (ಮಾನವ) ಸ್ಥಿತಿಗೆ ವಾಪಾಸು ಬರುವುದಿಲ್ಲ75.
    </p>
    <p> 7. ಯಾವಾಗ ಈ ಮಾತನ್ನು ಹೇಳಲಾಯಿತೊ ಆಗ ವಿಟಟೂಭ ಸೇನಾಪತಿಯು ಭಗವಾನರಿಗೆ ಹೀಗೆ ಕೇಳಿದನು:</p>
    <p>ಪೂಜ್ಯರೆ, ಯಾವ ದೇವತೆಗಳು ದುಃಖಗಳಿಗೆ ಅಂಟಿಕೊಂಡಿದ್ದಾರೊ ಮತ್ತು ಈ (ಮಾನವ) ಸ್ಥಿತಿಗೆ ಮರಳುತ್ತಾರೋ ಅವರು ಯಾವ ದೇವತೆಗಳು ದುಃಖಗಳಿಗೆ ಅಂಟಿಕೊಂಡಿಲ್ಲವೋ ಮತ್ತು ಈ (ಮಾನವ) ಸ್ಥಿತಿಗೆ ಮರಳುವುದಿಲ್ಲವೋ ಅಂತಹರವನ್ನು ತಳ್ಳುತ್ತಾರೆಯೇ ಅಥವಾ ಗಡಿಪಾರು ಮಾಡುತ್ತಾರೆಯೇ? </p>
    <p> ಆಗ ಪೂಜ್ಯ ಆನಂದರು ಹೀಗೆ ಯೋಚಿಸಿದರು: ಈ ಸೇನಾಪತಿ ವಿಟಟೂಭನು ಕೋಸಲದ ರಾಜ ಪಸೇನಜಿತನ ಮಗ ಮತ್ತು ನಾನು ಭಗವಾನರ ಮಗ. ಒಬ್ಬ ಮಗನು ಇನ್ನೊಬ್ಬ ಮಗನೊಂದಿಗೆ ಮಾತನಾಡಲು ಇದು ಸಮಯ. ಆನಂದನು ಸೇನಾಪತಿ ವಿಟಟೂಭನಿಗೆ ಹೇಳಿದನು: ಸೇನಾಪತಿಯೇ, ಈಗ ನೀನೇನನ್ನುವೆ?</p>
    <p>ಇಲ್ಲಿ ಇಡೀ ಕೋಸಲಾಧಿಪತಿ ಪಸೇನದಿಯ ರಾಜ್ಯವೇ ಇದ್ದು, ಅದರ ಮೇಲೆ ಒಡೆತನವಿದೆ ಅಧಿಪತ್ಯವಿದೆ; ಹೀಗಿರುವಾಗ ಕೋಸಲದ ರಾಜ ಪಸೇನದಿಯು ಯಾವುದೇ ಸಮಣನನ್ನಾಗಲಿ ಬ್ರಾಹ್ಮಣನನ್ನಾಗಲಿ ಆ ಸಮಣ ಅಥವಾ ಬ್ರಾಹ್ಮಣ ಪುಣ್ಯವಂತನಾಗಲಿ, ಅಪುಣ್ಯವಂತನಾಗಿರಲಿ ಬ್ರಹ್ಮಚರ್ಯ ಜೀವನವನ್ನು ನಡೆಸುತ್ತಿರುವವನಾಗಲಿ ಅಥವಾ ಅಬ್ರಹ್ಮಚರ್ಯ ಜೀವನ ನಡೆಸುತ್ತಿರುವವನಾಗಲಿ ಅವನನ್ನು ಹೊರಹಾಕಬಹುದೇ ಅಥವಾ ಗಡಿಪಾರು ಮಾಡಬಹುದೇ?</p>
    <p> ಆವರು ಹಾಗೆ ಮಾಡಬಹುದು, ಸ್ವಾಮಿ.
    </p>
    <p> ನೀವೇನೆನ್ನುವಿರಿ, ಸೇನಾಪತಿಯೇ? ಇಲ್ಲಿ ಇಡೀ ಭೂಭಾಗವೇ ಇದ್ದು, ಅದು ಕೋಸಲ ರಾಜ ಪಸೇನದಿಯದಲ್ಲ ಮತ್ತು ಅದರ ಮೇಲೆ ಅವರ ಒಡೆತನ ಮತ್ತು ಅಧಿಪತ್ಯವಿಲ್ಲ; ಹೀಗಿರುವಾಗಿ ಕೋಸಲ ರಾಜ ಪಸೇನದಿಯು ಯಾವುದೇ ಸಮಣನನ್ನಾಗಲಿ, ಬ್ರಾಹ್ಮಣನನ್ನಾಗಲಿ ಆ ಸಮಣ ಅಥವಾ ಬ್ರಾಹ್ಮಣ ಪುಣ್ಯವಂತನಾಗಿರಲಿ ಅಥವಾ ಅಪುಣ್ಯವಂತನಾಗಿರಲಿ, ಬ್ರಹ್ಮಚರ್ಯವನ್ನು ನಡೆಸುತ್ತಿರುವವನಾಗಲಿ ಅಥವಾ ಅಬ್ರಹ್ಮಚರ್ಯ ಜೀವನವನ್ನು ನಡೆಸುತ್ತಿರುವವನಾಗಲಿ ಅವನನ್ನು ಹೊರಹಾಕಬಹುದೇ ಅಥವಾ ಗಡಿಪಾರು ಮಾಡಬಹುದೆ?
    </p>
    <p> ಅವರು ಹಾಗೆ ಮಾಡಲಾಗದು, ಸ್ವಾಮಿ.
    </p>
    <p> ಸೇನಾಪತಿಗಳೇ, ನೀವು ಏನೆನ್ನುವಿರಿ? ನೀವು ತಾವತಿಂಸ (ಮೂವತ್ಮೂರು) ದೇವತೆಗಳ ಬಗ್ಗೆ ಕೇಳಿರುವಿರೇನು?
    </p>
    <p> ಹೌದು ಸ್ವಾಮಿ, ನಾನು ಅವರ ಬಗ್ಗೆ ಕೇಳಿದ್ದೇನೆ. ಕೋಸಲದ ರಾಜ ಪಸೇನದಿಯೂ ಕೂಡ ಅವರ ಬಗ್ಗೆ ಕೇಳಿದ್ದಾರೆ.
    </p>
    <p> ಸೇನಾಪತಿಯೇ, ನೀವು ಏನೆನ್ನುವಿರಿ?</p>
    <p>ಕೋಸಲದ ರಾಜ ಪಸೇನದಿಯು ತಾವತಿಂಸ ದೇವಲೋಕದಲ್ಲಿರುವ ದೇವತೆಗಳನ್ನು ಆ ಜಾಗದಿಂದ ತಳ್ಳಬಹುದೇ ಅಥವಾ ಗಡಿಪಾರು ಮಾಡಬಹುದೇ?</p>
    <p> ಸ್ವಾಮಿ, ಕೋಸಲ ರಾಜ ಪಸೇನದಿಯು ತಾವತಿಂಸ ದೇವತೆಗಳನ್ನು ನೋಡಲೂ ಆಗದೆ ಇರುವಾಗ ಅವರನ್ನು ಅಲ್ಲಿಂದ ತಳ್ಳುವುದಾಗಲಿ ಅಥವಾ ಗಡಿಪಾರು ಮಾಡುವುದಾಗಲಿ ಎಲ್ಲಿಂದ ಬಂತು?
    </p>
    <p> ಹಾಗೆಯೇ ಸೇನಾಧಿಪತಿಗಳೇ, ಯಾವ ದೇವತೆಗಳು ಇನ್ನೂ ದುಃಖಕ್ಕೆ ಅಂಟಿಕೊಂಡಿದ್ದಾರೊ ಮತ್ತು ಈ (ಮಾನವ) ಸ್ಥಿತಿಗೆ ವಾಪಾಸು ಬರುತ್ತಾರೊ ಅವರು ಯಾವ ದೇವತೆಗಳು ದುಃಖಗಳಿಗೆ ಅಂಟಿಕೊಂಡಿಲ್ಲವೊ ಮತ್ತು (ಮಾನವ) ಸ್ಥಿತಿಗೆ ವಾಪಾಸು ಬರುವುದಿಲ್ಲವೋ ಅಂತಹವನ್ನು ನೋಡಲೂ ಸಾಧ್ಯವಿಲ್ಲದೆ ಇರುವಾಗ ಅವರನ್ನು ಹೊರತಳ್ಳುವುದಾಗಲಿ ಗಡೀಪಾರು ಮಾಡುವುದಾಗಲಿ ಹೇಗೆ ಸಾಧ್ಯ?
    </p>
    <p> 8. ಆಗ ಕೋಸಲದ ರಾಜ ಪಸೇನದಿಯು ಭಗವಾನರಿಗೆ ಹೀಗೆ ಕೇಳಿದ: ಪೂಜ್ಯರೆ, ಈ ಭಿಕ್ಖುವಿನ ಹೆಸರೇನು?
    </p>
    <p> ಮಹಾರಾಜರೆ, ಅವನ ಹೆಸರು ಆನಂದ.
    </p>
    <p> ಅವರು ನಿಜವಾಗಿಯೂ ಆನಂದರೆ, ಪೂಜ್ಯರೆ ಮತ್ತು ಅವರು ಆನಂದವಾಗಿಯೇ ಕಾಣುತ್ತಾರೆ. ಪೂಜ್ಯ ಆನಂದರು ಏನು ಹೇಳಿದರೂ ಅದು ಹೇತುರೂಪವಾಗಿ ಕಾಣುತ್ತಿದೆ ಮತ್ತು ಅವರು ಏನು ಹೇಳಿದರೋ ಅದು ಸಹೇತುಕವಾಗಿ ಇದೆ. ಆದರೆ, ಪೂಜ್ಯರೆ, ಅದು ಹೇಗೆ ಬ್ರಹ್ಮರುಗಳು ಇದ್ದಾರೆಯೇ?
    </p>
    <p> ಹೀಗೆ ಏಕೆ ಕೇಳುತ್ತಿದ್ದೀರಿ, ಮಹಾರಾಜರೇ?
    </p>
    <p> ಪೂಜ್ಯರೆ, ಆ ಬ್ರಹ್ಮರೂ ಈ (ಮಾನವ) ಸ್ಥಿತಿಗೆ ಬರುತ್ತಾರೆಯೇ ಅಥವಾ ಬರುವುದಿಲ್ಲವೇ? ಎಂಬುದನ್ನು ತಿಳಿಯಲು.
    </p>
    <p> ಮಹಾರಾಜರೆ, ಯಾವ ಬ್ರಹ್ಮನೇ ಆಗಲಿ, ಇನ್ನೂ ಬಂಧನಗಳಿಗೆ ಒಳಗಾಗಿದ್ದರೆ ಈ (ಮಾನವ) ಸ್ಥಿತಿಗೆ ವಾಪಾಸು ಬರುತ್ತಾನೆ, ಮತ್ತು ಯಾವ ಬ್ರಹ್ಮನೇ ಆಗಲಿ ಬಂಧನಗಳಿಗೆ ಒಳಗಾಗದಿದ್ದರೆ ಈ (ಮಾನವ) ಸ್ಥಿತಿಗೆ ವಾಪಾಸು ಬರಲಾರ.
    </p>
    <p> ಆಗ ಒಬ್ಬ ಮನುಷ್ಯನು ಬಂದು ಕೋಸಲದ ರಾಜ ಪಸೇನದಿ ಬಳಿ ಬಂದು; ಮಹಾರಾಜರೆ, ಸಂಜಯ ಎಂಬುವ ಆಕಾಶ ಗೋತ್ರದ ಬ್ರಾಹ್ಮಣನು ಬಂದಿದ್ದಾನೆ.
    </p>
    <p> ಕೋಸಲ ರಾಜ ಪಸೇನದಿಯು ಆಕಾಶ ಗೋತ್ತದ ಸಂಜಯನಿಗೆ, ಬ್ರಾಹ್ಮಣ, ಈ ಕಥೆಯನ್ನು ಅರಮನೆಯಲ್ಲಿ ಹುಟ್ಟುಹಾಕಿದವರು ಯಾರು? ಎಂದು ಕೇಳಿದನು.
    </p>
    <p> ಮಹಾಸ್ವಾಮಿ, ಅದು ಸೇನಾಧಿಪತಿಗಳಾದ ವಿಟಟೂಭರು.
    </p>
    <p> ಸೇನಾಪತಿ ವಿಟಟೂಭನು ಸ್ವಾಮಿ ಅದು ಆಕಾಶ ಗೋತ್ರದ ಬ್ರಾಹ್ಮಣನಾದ ಸಂಜಯನು ಎಂದನು.
    </p>
    <p> ಆಗ ಮನುಷ್ಯನೊಬ್ಬನು ಕೋಸಲ ರಾಜ ಪಸೇನದಿಗೆ ಹೇಳಿದನು: ಮಹಾಸ್ವಾಮಿ, ಇದು ಹೊರಡಲು ಸಮಯ.
    </p>
    <p> ಕೋಸಲ ರಾಜ ಪಸೇನದಿಯು ಭಗವಾನರಿಗೆ ಹೀಗೆ ಹೇಳಿದನು:</p>
    <p>ಪೂಜ್ಯರೆ, ನಾವು ಭಗವಾನರಿಗೆ ಸರ್ವಜ್ಞ ಯಾರೆಂದು ಕೇಳಿದೆವು. ಅದಕ್ಕೆ ಭಗವಾನರು ಸರ್ವಜ್ಞನ ಬಗ್ಗೆ ಉತ್ತರಿಸಿದ ಆ ಉತ್ತರವು ನಮಗೆ ರುಚಿಸಿತು, ಸರಿಯಾಗಿ ಕಂಡಿತು ಮತ್ತು ಅದರಿಂದ ನಾವು ಅನಂದಗೊಂಡೆವು. ನಾವು ಭಗವಾನರಿಗೆ ಚಾತುರ್ವಣಗಳ ಶುದ್ಧಿಯ ಬಗ್ಗೆ ಕೇಳಿದೆವು, ಅದಕ್ಕೆ ಭಗವಾನರು ಚಾತುರ್ವಣಗಳ ಶುದ್ಧಿಯ ಬಗ್ಗೆ ಉತ್ತರಿಸಿದರು. ಆ ಉತ್ತರವು ನಮಗೆ ರುಚಿಸಿತು, ಸರಿಯಾಗಿ ಕಂಡಿತು ಮತ್ತು ಅದರಿಂದ ನಾವು ಆನಂದಗೊಂಡೆವು. ನಾವು ಭಗವಾನರಿಗೆ ದೇವತೆಗಳ ಬಗ್ಗೆ ಕೇಳಿದೆವು. ಭಗವಾನರು ದೇವತೆಗಳ ಬಗ್ಗೆ ಉತ್ತರಿಸಿದರು; ಆ ಉತ್ತರವು ನಮಗೆ ರುಚಿಸಿತು, ಸರಿಯಾಗಿ ಕಂಡಿತು ಮತ್ತು ನಾವು ಅದರಿಂದ ಆನಂದಗೊಂಡೆವು. ನಾವು ಬ್ರಹ್ಮರುಗಳ ಬಗ್ಗೆ ಕೇಳಿದೆವು, ಭಗವಾನರು ಬ್ರಹ್ಮರುಗಳ ಬಗ್ಗೆ ಉತ್ತರಿಸಿದರು, ಆ ಉತ್ತರವು ನಮಗೆ ರುಚಿಸಿತು, ಸರಿಯಾಗಿ ಕಂಡಿತು ಮತ್ತು ನಾವು ಅದರಿಂದ ಆನಂದಗೊಂಡೆವು. ನಾವು ಭಗವಾನರಿಗೆ ಯಾವುದನ್ನೇ ಕೇಳಿದರೂ ಅದಕ್ಕೆ ಭಗವಾನರು ಉತ್ತರಿಸಿದರು; ನಮಗೆ ಆ ಉತ್ತರಗಳು ರುಚಿಸಿದವು, ಸರಿಯಾಗಿ ಕಂಡವು ಮತ್ತು ನಾವು ಅದರಿಂದ ಆನಂದಗೊಂಡೆವು. ಈಗ ನಾವು, ಪೂಜ್ಯರೆ, ಹೊರಡುತ್ತೇವೆ. ನಮಗೆ ಮಾಡಲು ಇನ್ನೂ ಬಹಳ ಕೆಲಸವಿದೆ.</p>
    <p> ಮಹಾರಾಜರೆ, ನೀವು ಏನು ಮಾಡಬೇಕೆಂದು ಇದ್ದೀರೊ ಅದನ್ನು ಮಾಡಲು ಇದು ಸಮಯ.
    </p>
    <p> ಆಗ ಕೋಸಲದ ರಾಜ ಪಸೇನದಿಯು ಭಗವಾನರ ಮಾತುಗಳಿಂದ ಆನಂದಗೊಂಡು ಸಂತುಷ್ಟನಾಗಿ ತನ್ನ ಆಸನದಿಂದ ಎದ್ದು ಗೌರವವನ್ನು ಸಲ್ಲಿಸಿ ಪ್ರದಕ್ಷಿಣೆಯನ್ನು ಹಾಕಿ ನಿರ್ಗಮಿಸಿದನು.
    </p>
    <h2>ಇಲ್ಲಿಗೆ ಕಣ್ಣಕತ್ಥಲ ಸುತ್ತ ಮುಗಿಯಿತು </h2>
    <footer>
      <p>First published in <cite class='book' translate='no'>Kannada Tipitaka Granthamale - Majjhima Nikāya</cite> (Bhagavan Buddha Theravada Buddhist University, <span class='publication-date'>2012</span>)</p>
      <p>Translated from the Pali by <span class='author'>Molakalmuru Srinivasamurthy</span>.</p>
      <p>ಅನುವಾದಕ: ಮೊಳಕಾಲ್ಕೂರು ಶ್ರೀನಿವಾಸಮೂರ್ತಿ</p>
      <p>ಪ್ರಧಾನ ಸಂಪಾದಕರು: ಪೂಜ್ಯ ಶ್ರೀ ಆಚಾರ್ಯ ಬುದ್ಧರಕ್ಖಿತ, ಅಭಿಧಜ ಅಗ್ಗಮಹಾ ಸದ್ಧಮ್ಮ ಜೋತಿಕ, ಡಿ.ಲಿಟ್</p>
      <address>ಪ್ರಕಾಶನ ವಿಭಾಗ<br>
        ಭಗವಾನ್ ಬುದ್ಧ ಪಾಳಿ ಮತ್ತು ಥೇರವಾದ ಬೌದ್ಧ ವಿಶ್ವವಿದ್ಯಾಲಯ<br>
        ಬುದ್ಧ ವಚನ ಟ್ರಸ್ಟ್<br>
        ಮಹಾ ಬೋಧಿ ಸೊಸೈಟಿ<br>
        14, ಕಾಳಿದಾಸ ಮಾರ್ಗ<br>
        ಗಾಂಧಿನಗರ, ಬೆಂಗಳೂರು-560 009<br>
        ದೂರವಾಣಿ : 080-22250684<br>
        ಫ್ಯಾಕ್ಸ್ : 080-22264438<br></address>
      <p>Email: books@mahabodhi.info</p>
      <p><a href='http://www.mahabodhi.info'>www.mahabodhi.info</a></p>
      <p>© ಬುದ್ಧ ವಚನ ಟ್ರಸ್ಟ್, ಮಹಾ ಬೋಧಿ ಸೊಸೈಟಿ ಮೇ 2012</p>
      <p>Permission to publish was kindly granted by Bhikkhu Ananda</p>
      <p>Digital files provided by Aneesh Bodh</p>
      <p>Prepared for SuttaCentral by <span class='editor'>Venugopal N.V.</span>.</p>
    </footer>
  </article>
</body>

</html>