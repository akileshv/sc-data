<!DOCTYPE html>
<html>

<head>
  <meta charset='UTF-8'>
  <meta name='author' content='Molakalmuru Srinivasamurthy'>
  <title>MN 89: ಧಮ್ಮಚೇತಿಯ ಸುತ್ತ-ಮೊಳಕಾಲ್ಕೂರು ಶ್ರೀನಿವಾಸಮೂರ್ತಿ</title>
</head>

<body>
  <article id='mn89' lang='kan'>
    <header>
      <ul>
        <li class='nikaya'>ಮಜ್ಝಿಮನಿಕಾಯ</li>
        <li class='vagga' lang='pli' translate='no'>3. ರಾಜವರ್ಗ</li>
      </ul>
      <h1 class='sutta-title'>89. ಧಮ್ಮಚೇತಿಯ ಸುತ್ತ</h1>
    </header>
    <h2>ಧಮ್ಮಚೇತಿಯ ಸುತ್ತ
    </h2>
    <p> 1. ನಾನು ಹೀಗೆ ಕೇಳಿದ್ದೇನೆ. ಒಂದು ಸಮಯದಲ್ಲಿ ಭಗವಾನರು ಸಾಕ್ಯ ದೇಶದ ಮೇದಳುಂಪ ಎಂಬ ಸಾಕ್ಯರ ನಗರದಲ್ಲಿ ತಂಗಿದ್ದರು.
    </p>
    <p> ಅದೇ ಸಮಯದಲ್ಲಿ ಕೋಸಲದ ರಾಜ ಪಸೇನದಿಯು ನಗರಕ್ಕೆ ಯಾವುದೋ ಕಾರಣಕ್ಕಾಗಿ ಬಂದಿದ್ದನು. </p>
    <p>ಆಗ ದೀಘಕಾರಾಯನನನ್ನು ಕರೆದು ಹೇಳಿದನು65:</p>
    <p>ಪ್ರಿಯ ಕಾರಾಯನನೆ, ರಾಜ ವಾಹನಗಳನ್ನು ಸಿದ್ಧಪಡಿಸು. ನಾವು ಉದ್ಯಾನವನಕ್ಕೆ ಹೋಗಿ ಮನೋರಂಜನೆಯ ಸ್ಥಳವೊಂದನ್ನು ದರ್ಶಿಸೋಣ.</p>
    <p> ಆಗಲಿ ಮಹಾಸ್ವಾಮಿ ಎಂದನು ದೀಘಕಾರಾಯನ. ರಾಜ ರಥಗಳು ಸಿದ್ಧವಾದ ಮೇಲೆ ಅವನು ರಾಜನಿಗೆ ಹೇಳಿದನು:</p>
    <p>ಮಹಾಸ್ವಾಮಿ, ರಾಜ ರಥಗಳು ತಮಗಾಗಿ ಸಿದ್ಧವಾಗಿವೆ. ತಾವು ಏನು ಮಾಡಬೇಕೆಂದು ಯೋಚಿಸಿದ್ದೀರೋ ಅದಕ್ಕೆ ಇದು ಸಮಯ.</p>
    <p> ರಾಜನು ರಥವೊಂದನ್ನು ಏರಿದನು, ಅದರ ಹಿಂದೆ ಬೇರೆ ವಾಹನಗಳು ಚಲಿಸಿದವು. ಎಲ್ಲ ರಾಜವೈಭವದೊಡನೆ ನಗರಕದ ಹೊರವಲಯದಲ್ಲಿರುವ ಉದ್ಯಾನವನದತ್ತ ಹೊರಟರು.</p>
    <p>ಎಲ್ಲಿಯವರೆಗೂ ವಾಹನಗಳು ಹೋಗುತ್ತವೋ ಅಲ್ಲಿಯವರೆಗೂ ಹೋಗಿ ಆನಂತರ ರಥದಿಂದ ಇಳಿದು ಉದ್ಯಾನವನದೊಳಗೆ ಕಾಲ್ನಡಿಗೆಯಲ್ಲಿ ಹೋದನು.</p>
    <p> ರಾಜ ಪಸೇನದಿಯು ಉದ್ಯಾನದಲ್ಲಿ ವ್ಯಾಯಾಮಕ್ಕಾಗಿ ವಿಹರಿಸುತ್ತಿದ್ದಾಗ ವೃಕ್ಷ ಮೂಲಗಳನ್ನು ನೋಡಿ ಅವು ಮೋಹಕವಾಗಿ ಉತ್ತೇಜನಕಾರಿಯಾಗಿ, ಶಬ್ದಗಳ ಗೊಂದಲವಿಲ್ಲದೆ ಶಾಂತವಾಗಿ, ಜನನಿಬಿಡತೆಯಿಂದ ದೂರವಾಗಿ, ಏಕಾಂತವಾಗಿ ಮೌನಕ್ಕೆ ಪ್ರಾಶಸ್ತ್ಯವಾಗಿರುವುದನ್ನು ಕಂಡನು.</p>
    <p>ಈ ದೃಶ್ಯವನ್ನು ನೋಡಿ ಭಗವಾನರು ಹೀಗೆ ನೆನಪಿಗೆ ಬಂದರು.</p>
    <p>ಯಾವ ಸ್ಥಳಗಳಲ್ಲಿ ನಾವು ಭಗವಂತರೂ, ಅರಹಂತರೂ ಆದ ಸಮ್ಮಾಸಂಬುದ್ಧರಿಗೆ ಗೌರವವನ್ನು ಸಲ್ಲಿಸುತ್ತಿದ್ದೆವೋ ಅದೇರೀತಿಯಲ್ಲಿ ಈ ವೃಕ್ಷ ಮೂಲಗಳು ಮೋಹಕವಾಗಿ ಉತ್ತೇಜನಕಾರಿಯಾಗಿ ಶಬ್ದಗಳ ಗೊಂದಲವಿಲ್ಲದೆ ಶಾಂತವಾಗಿ, ಜನನಿಬಿಡತೆಯಿಂದ ದೂರವಾಗಿ, ಏಕಾಂತವಾಗಿ ಮೌನಕ್ಕೆ ಪ್ರಶಸ್ತವಾಗಿವೆ.</p>
    <p>ಆನಂತರದಲ್ಲಿ ತಾನು ಯೋಚಿಸಿದ್ದನ್ನು ದೀಘಕಾರಾಯನನಿಗೆ ಹೇಳಿ ಹೀಗೆ ಎಂದನು:</p>
    <p>ಭಗವಂತರೂ ಅರಹಂತರೂ ಆದ ಸಮ್ಮಾಸಂಬುದ್ಧರು ಈಗ ಎಲ್ಲಿ ವಾಸಿಸುತ್ತಿದ್ದಾರೆ?</p>
    <p> 2. ಮಹಾಸ್ವಾಮಿ, ಸಾಕ್ಯರ ಊರಾದ ಮೇದಳುಂಪಾದಲ್ಲಿ ಭಗವಂತರೂ ಅರಹಂತರೂ ಆದ ಸಮ್ಮಾ ಸಂಬುದ್ಧರು ಈಗ ಅಲ್ಲಿ ವಾಸಿಸುತ್ತಿದ್ದಾರೆ.
    </p>
    <p> ನಗರಕಾದಿಂದ ಮೇದಳುಂಪಕ್ಕೆ ಎಷ್ಟು ದೂರವಿದೆ?
    </p>
    <p> ಮಹಾರಾಜರೆ, ಬಹಳ ದೂರವೇನಿಲ್ಲ.</p>
    <p>ಕೇವಲ ಮೂರು ಯೋಜನಗಳ66 ದೂರ.</p>
    <p>ಇನ್ನೂ ಬೆಳಕಿದೆ, ಹೋಗಬಹುದು.</p>
    <p> ಹಾಗಾದರೆ, ಪ್ರಿಯ ಕಾರಾಯನ, ರಾಜಯಾನಗಳನ್ನು ಸಿದ್ಧಪಡಿಸು, ನಾವು ಹೋಗಿ ಭಗವಂತರೂ ಅರಹಂತರೂ ಆದ ಸಮ್ಮಾಸಂಬುದ್ಧರನ್ನು ನೋಡೋಣ.
    </p>
    <p> ಆಗಲಿ, ಮಹಾರಾಜರೆ ಎಂದನು. ರಾಜಯಾನಗಳು ಸಿದ್ಧವಾದ ಮೇಲೆ ಅವನು ರಾಜನಿಗೆ ಹೇಳಿದ: </p>
    <p>ಮಹಾರಾಜರೆ, ರಾಜಯಾನಗಳು ಸಿದ್ಧವಾಗಿವೆ.</p>
    <p>ನೀವೇನೆಂದುಕೊಂಡಿದ್ದೀರೋ ಅದನ್ನು ಮಾಡಲು ಈಗ ಸಮಯ.</p>
    <p> ರಾಜ ಪಸೇನದಿಯು ಒಂದು ರಾಜರಥದ ಮೇಲೆ ಕುಳಿತನು, ಇತರೆ ರಾಜಯಾನಗಳು ಅವನನ್ನು ಹಿಂಬಾಲಿಸಿ ನಗರಕವನ್ನು ಬಿಟ್ಟು ಸಾಕ್ಯರನಗರ ಮೇದಳುಂಪದತ್ತ ತೆರಳಿದವು.</p>
    <p>ಇನ್ನೂ ಹಗಲಿರುವಾಗಲೇ ರಾಜ ಊರು ಸೇರಿ</p>
    <p>ಅಲ್ಲಿಂದ ಮುಂದೆ ಉದ್ಯಾನದತ್ತ ತೆರಳಿದನು.</p>
    <p>ಎಲ್ಲಿಯವರೆಗೂ ಯಾನಗಳು ಹೋಗುತ್ತವೋ ಅಲ್ಲಿಯವರೆಗೂ ರಸ್ತೆಯಲ್ಲಿ ಉದ್ಯಾನದತ್ತ ಸಾಗಿ, ನಂತರ ಉದ್ಯಾನದೊಳಗೆ ಕಾಲ್ನಡಿಗೆಯಲ್ಲಿ ಪ್ರವೇಶಿಸಿದನು. </p>
    <p> 3. ಆ ಸಂದರ್ಭದಲ್ಲಿ ಬಹುಸಂಖ್ಯೆಯ ಭಿಕ್ಖುಗಳು ಅತ್ತಿಂದಿತ್ತ ಅಡ್ಡಾಡುತ್ತಿದ್ದರು. ರಾಜ ಪಸೇನದಿಯು ಅವರ ಬಳಿ ಹೋಗಿ ಕೇಳಿದನು:</p>
    <p>ಪೂಜ್ಯರೆ, ಭಗವಂತರೂ, ಅರಹಂತರೂ ಆದ ಸಮ್ಮಾಸಂಬುದ್ಧರು ಈಗ ಎಲ್ಲಿ ತಂಗಿದ್ದಾರೆ?</p>
    <p>ನಾವು ಭಗವಂತರೂ ಅರಹಂತರೂ ಆದ ಸಮ್ಮಾಸಂಬುದ್ಧರನ್ನು ಕಾಣಬೇಕಾಗಿದೆ.</p>
    <p> ಅಗೋ ಮಹಾರಾಜ, ಅದು ಬಾಗಿಲು ಮುಚ್ಚಿದೆಯಲ್ಲ ಅಲ್ಲಿ. ಅಲ್ಲಿಗೆ ಶಾಂತವಾಗಿ, ಗಲಿಬಿಲಿ ಮಾಡಿಕೊಳ್ಳದೆ, ಪ್ರವೇಶದ್ವಾರದ ಬಳಿ ಹೋಗಿ, ಗಂಟಲನ್ನು ಸರಿಮಾಡಿಕೊಳ್ಳಿ. ಬಾಗಿಲನ್ನು ತಟ್ಟಿ ಭಗವಾನರು ನಿಮಗೆ ಬಾಗಿಲನ್ನು ತೆರೆಯುತ್ತಾರೆ.
    </p>
    <p> ರಾಜ ಪಸೇನದಿಯು ತನ್ನ ಖಡ್ಗವನ್ನು ಮತ್ತು ಕಿರೀಟವನ್ನು ದೀಘ ಕಾರಾಯನನಿಗೆ ಅಲ್ಲಿಯೇ ಕೊಟ್ಟನು. </p>
    <p>ಆಗ ದಿಘಕಾರಾಯನನು ಯೋಚಿಸಿದನು:</p>
    <p>ಈಗ ಮಹಾರಾಜರು ಗುಪ್ತ ಸಮಾಲೋಚನೆ ನಡೆಸುತ್ತಾರೆ! ಮತ್ತೆ ನಾನಿಲ್ಲಿ ಒಬ್ಬನೇ ಕಾಯಬೇಕು67.</p>
    <p>ರಾಜ ಪಸೇನದಿಯು ತಡಮಾಡದೆ ಭಗವಾನರ ಮುಚ್ಚಿದ ವಸತಿಯವರೆಗೆ ಶಾಂತವಾಗಿ ತೆರಳಿ, ಪ್ರವೇಶ ದ್ವಾರದ ಹತ್ತಿರ ಬಂದು ಗಂಟಲನ್ನು ಸರಿಮಾಡಿಕೊಂಡು ಬಾಗಿಲನ್ನು ತಟ್ಟಿದನು. ಭಗವಾನರು ಬಾಗಿಲನ್ನು ತೆರೆದರು.</p>
    <p> ರಾಜ ಪಸೇನದಿಯು ವಿಹಾರದೊಳಗೆ ಪ್ರವೇಶಿಸಿದನು. ಭಗವಾನರ ಪಾದಗಳ ಮೇಲೆ ತನ್ನ ತಲೆಯನ್ನಿಟ್ಟು ನಮಸ್ಕರಿಸಿ, ಭಗವಾನರ ಪಾದಗಳನ್ನು ಮುತ್ತುಗಳಿಂದ ಮುಚ್ಚಿ ಕೈಗಳಿಂದ ಸವರಿ: ಪೂಜ್ಯರೆ, ನಾನು ಕೋಸಲದ ರಾಜ ಪಸೇನದಿ ಎಂದು ತನ್ನ ಹೆಸರನ್ನು ಹೇಳಿಕೊಂಡನು.
    </p>
    <p> 4. ಆದರೆ, ಮಹಾರಾಜರೆ, ಈ ಶರೀರಕ್ಕೆ ಪರಮ ಗೌರವವನ್ನು ಕೊಡುವ ಮತ್ತು ಆ ರೀತಿಯ ಮೈತ್ರೀ ಭಾವವನ್ನು ವ್ಯಕ್ತಪಡಿಸುವ ಕಾರಣವೇನಿದೆ?
    </p>
    <p> ಪೂಜ್ಯರೆ, ಧಮ್ಮದಿಂದ ಭಗವಾನರ ಬಗ್ಗೆ ನಾನು ತಿಳಿದಿರುವುದೇನೆಂದರೆ ಭಗವಾನರು ಸಮ್ಮಾಸಂಬುದ್ಧರು, ಭಗವಾನರಿಂದ ಧಮ್ಮವು ಸುಬೋಧಿತವಾಗಿದೆ, ಭಗವಾನರ ಸಂಘವು ಸುಚಾರಿತ್ರ್ಯದಿಂದ ಕೂಡಿದುದು.</p>
    <p>ಈಗ, ಪೂಜ್ಯರೆ, ನಾನು ಕೆಲವು ಸಮಣರನ್ನು ಬ್ರಾಹ್ಮಣರನ್ನು ಬ್ರಹ್ಮಚರಿಯ ಜೀವನವನ್ನು ಕೇವಲ ಹತ್ತು ವರ್ಷ, ಇಪ್ಪತ್ತು ವರ್ಷ, ಮೂವತ್ತು ವರ್ಷ ಅಥವಾ ನಲವತ್ತು ವರ್ಷ ನಡೆಸಿ</p>
    <p>ಮತ್ತು ಆನಂತರದಲ್ಲಿ ಅವರು ಸಿಂಗರಿಸಿಕೊಂಡು, ಗಂಧ ಪೂಸಿಕೊಂಡು, ಗಡ್ಡ-ಮೀಸೆಗಳನ್ನು ಬಿಟ್ಟುಕೊಂಡು ಪಂಚ ಕಾಮಗುಣಗಳನ್ನು ಅನುಭವಿಸುತ್ತಿರುವುದನ್ನು ಕಂಡಿದ್ದೇನೆ.</p>
    <p>ಆದರೆ ಇಲ್ಲಿ ಇರುವ ಭಿಕ್ಖುಗಳು ಜೀವನಪರ್ಯತ ಕೊನೆಯುಸಿರಿರುವವರೆಗೆ ಪರಿಪೂರ್ಣವೂ, ಪರಿಶುದ್ಧವೂ ಆದ ಬ್ರಹ್ಮಚರಿಯ ಜೀವನವನ್ನು ನಡೆಸುತ್ತಿದ್ದಾರೆ.</p>
    <p>ಇಲ್ಲಿರುವಂತಹ ಪರಿಪೂರ್ಣ ಪರಿಶುದ್ಧವಾದ ಬ್ರಹ್ಮಚರಿಯ ಜೀವನವನ್ನು ನಿಜವಾಗಿಯೂ ನಾನು ಬೇರೆ ಎಲ್ಲಿಯೂ ಕಾಣೆ.</p>
    <p>ಈ ಕಾರಣದಿಂದಾಗಿ ಪೂಜ್ಯರೆ, ನಾನು ಭಗವಾನರ ಬಗ್ಗೆ ಧಮ್ಮದಿಂದ ತಿಳಿದಿರುವುದೇನೆಂದರೆ, ಭಗವಾನರು ಸಮ್ಮಾಸಂಬುದ್ಧರು, ಭಗವಾನರಿಂದ ಧಮ್ಮವು ಸುಬೋಧಿತವಾಗಿದೆ ಮತ್ತು ಭಗವಾನರ ಸಂಘವು ಸುಚಾರಿತ್ರ್ಯದಿಂದ ಕೂಡಿದ್ದಾಗಿದೆ.</p>
    <p> 5. ಪುನಃ, ಪೂಜ್ಯರೆ, ರಾಜರು ರಾಜರುಗಳೊಡನೆ ಜಗಳ ಮಾಡುತ್ತಾರೆ; ಕ್ಷತ್ರಿಯರು ಕ್ಷತ್ರಿಯರೊಡನೆ ಜಗಳ ಮಾಡುತ್ತಾರೆ. ಬ್ರಾಹ್ಮಣರು ಬ್ರಾಹ್ಮಣರೊಡನೆ ಜಗಳವಾಡುತ್ತಾರೆ, ತಾಯಿ ಮಗನೊಡನೆ ಜಗಳವಾಡುತ್ತಾಳೆ, ಮಗ ತಾಯಿಯೊಡನೆ ಜಗಳವಾಡುತ್ತಾನೆ, ತಂದೆ ಮಗನೊಡನೆ ಮಗ ತಂದೆಯೊಡನೆ ಜಗಳವಾಡುತ್ತಾನೆ, ಸೋದರನು ಸೋದರನೊಡನೆ ಜಗಳವಾಡುತ್ತಾನೆ, ಸೋದರ ಸೋದರಿಯೊಡನೆ ಜಗಳವಾಡುತ್ತಾನೆ, ಸೋದರಿ ಸೋದರನೊಡನೆ, ಗೆಳೆಯ ಗೆಳೆಯನೊಡನೆ ಜಗಳವಾಡುತ್ತಾನೆ68.</p>
    <p>ಆದರೆ ಇಲ್ಲಿ ಭಿಕ್ಖುಗಳು ಹೊಂದಿಕೊಂಡು, ಪರಸ್ಪರ ಗೌರವದಿಂದ, ವಿವಾದವಿಲ್ಲದೆ ಕ್ಷೀರೋದಕಗಳೊಂದಾಗುವಂತೆ ಕಣ್ಣುಗಳೊಗಳಗೆ ಕಣ್ಣಿಟ್ಟು ಮೈತ್ರಿಯಿಂದ ಚೆನ್ನಾಗಿ ಬದುಕುತ್ತಿದ್ದಾರೆ.</p>
    <p>ಈ ರೀತಿಯ ಸೌಹಾರ್ದದಿಂದ ಬದುಕುವ ಗುಂಪನ್ನು ನಾನೆಲ್ಲಿಯೂ ನೋಡಿಲ್ಲ.</p>
    <p>ಈ ಕಾರಣಕ್ಕಾಗಿಯೂ ಪೂಜ್ಯರೆ, ಭಗವಾನರ ಬಗ್ಗೆ ಧಮ್ಮದಿಂದ ನಾನು ತಿಳಿದಿದ್ದೇನೆಂದರೆ ಭಗವಾನರು ಸಮ್ಮಾಸಂಬುದ್ಧರು, ಭಗವಾನರಿಂದ ಧಮ್ಮವು ಸುಬೋಧಿತವಾಗಿದೆ, ಭಗವಾನರ ಸಂಘವು ಸುಚಾರಿತ್ರ್ಯದಿಂದ ಕೂಡಿದುದಾಗಿದೆ.</p>
    <p> 6. ಪುನಃ ಪೂಜ್ಯರೆ, ನಾನು ಒಂದು ವನದಿಂದ ಇನ್ನೊಂದು ವನಕ್ಕೆ, ಒಂದು ಉದ್ಯಾನದಿಂದ ಇನ್ನೊಂದು ಉದ್ಯಾನಕ್ಕೆ ಸಂಚರಿಸುತ್ತಿದ್ದೇನೆ.</p>
    <p>ಅಲ್ಲಿ ನಾನು ಕೃಶರೂ, ದುರ್ನಡತೆಯುಳ್ಳವರೂ, ನೋಡಲಸಹ್ಯವಾಗುವಂತವರು, ಕಾಮಾಲೆಯವರು, ನರತೇಲಿದವರು ಆದ ಸಮಣರನ್ನು ಮತ್ತು ಬ್ರಾಹ್ಮಣರನ್ನು ನಾನು ಕಂಡಿದ್ದೇನೆ; ಅವರನ್ನು ಮತ್ತೆ ನೋಡುವಂತಿರುವುದಿಲ್ಲ.</p>
    <p>ನಾನು ಯೋಚಿಸಿದ್ದೇನೆ:</p>
    <p>ಈ ಪೂಜ್ಯರೆಲ್ಲರೂ ಅತೃಪ್ತ ಬ್ರಹ್ಮಚರಿಯ ಜೀವನವನ್ನು ನಡೆಸುತ್ತಿದ್ದಾರೆ ಅಥವಾ ಪಾಪಕರ್ಮಗಳನ್ನು ಮಾಡಿ ಬಚ್ಚಿಟ್ಟುಕೊಳ್ಳುತ್ತಿದ್ದಾರೆ; ಆದ್ದರಿಂದಲೇ ಅವರು ಕೃಶರೂ ದುರ್ನಡತೆಯವರೂ ಆಗಿ... ಜನ ಅವರನ್ನು ಮತ್ತೆ ನೋಡುವಂತಿರುವುದಿಲ್ಲ.</p>
    <p>ನಾನು ಅವರ ಬಳಿ ಹೋಗಿ ಕೇಳಿದೆ:</p>
    <p>ಪೂಜ್ಯರೆ, ನೀವೇಕೆ ಕೃಶರಾಗಿ ದುರ್ನಡತೆಯುಳ್ಳವರಾಗಿ... ಜನ ನಿಮ್ಮನ್ನು ಮತ್ತೆ ನೋಡುವಂತಿರುವುದಿಲ್ಲ?</p>
    <p>ಅದಕ್ಕೆ ಅವರ ಉತ್ತರವೇನೆಂದರೆ,</p>
    <p>ಮಹಾರಾಜರೆ, ಅದು ನಮ್ಮ ಮನೆತನದಿಂದ ಬಂದ ರೋಗ.</p>
    <p>ಆದರೆ ಇಲ್ಲಿ ಭಿಕ್ಖುಗಳು ನಗುತ್ತಾ ಪ್ರಸನ್ನಚಿತ್ತರಾಗಿ, ತುಂಬಾ ಸಂತೋಷದಿಂದ ಅಭಿರತರಾಗಿ ಇಂದ್ರಿಯ ನಿಗ್ರಹದ ಹೊಳಪಿನಲ್ಲಿ ಸರಳವಾಗಿ ಬದುಕುತ್ತಾ, ಚಂಚಲಗೊಳ್ಳದೆ, ಬೇರೆಯವರು ಕೊಟ್ಟ ದಾನದಲ್ಲಿ ಜೀವಿಸುತ್ತಾ ಮಿಗಭೂತ (ಕಾಡುಜಿಂಕೆ) ದಂತೆ ಮನಸ್ಸನ್ನು ಒಂದುಕಡೆ ಇಟ್ಟುಕೊಂಡಿದ್ದಾರೆ.</p>
    <p>ನಾನು ಯೋಚಿಸಿದೆ:</p>
    <p>ಖಂಡಿತವಾಗಿಯೂ ಈ ಆಯುಷ್ಮಂತರು ಭಗವಾನರ ಶಾಸನದಲ್ಲಿನ ಉನ್ನತೋನ್ನತವಾದ ಸ್ಥಿತಿಗಳನ್ನು ಗ್ರಹಿಸುತ್ತಾರೆ. </p>
    <p>ಏಕೆಂದರೆ ಇವರು ನಗುತ್ತಾ ಪ್ರಸನ್ನಚಿತ್ತರಾಗಿ... ಮಿಗಭೂತದಂತೆ ಮನಸ್ಸನ್ನು ಒಂದುಕಡೆ ಇಟ್ಟುಕೊಂಡಿದ್ದಾರೆ. </p>
    <p>ಪೂಜ್ಯರೇ, ಇದೂ ಒಂದು ಕಾರಣವಾಗಿ ಭಗವಾನರ ಬಗ್ಗೆ ಧಮ್ಮದಿಂದ ನಾನು ತಿಳಿದಿರುವುದೇನೆಂದರೆ, ಭಗವಾನರು ಸಮ್ಮಾಸಂಬುದ್ಧರು, ಭಗವಾನರಿಂದ ಧಮ್ಮವು ಸುಬೋಧಿತವಾಗಿದೆ, ಭಗವಾನರಿಂದ ಸಂಘವು ಸುಚಾರಿತ್ರ್ಯದಿಂದ ಕೂಡಿದುದಾಗಿದೆ.</p>
    <p> 7. ಪುನಃ ಪೂಜ್ಯರೆ, ಶಿರಶೃಂಗಾರಗೊಂಡ ರಾಜನಾದ ನಾನು ಯಾರನ್ನು ಶಿಕ್ಷಿಸಬೇಕೊ ಅವರನ್ನು ಶಿಕ್ಷಿಸಲು ಅರ್ಹನಾಗಿದ್ದೇನೆ, ಯಾರ ಮೇಲೆ ದಂಡ ವಿಧಿಸಬೇಕೋ ಅವರಿಗೆ ದಂಡ ವಿಧಿಸಲು ಶಕ್ಯನು, ಯಾರನ್ನು ವನಾಂತರಗೊಳಿಸಬೇಕೋ ಅವರನ್ನು ವನಾಂತರಗೊಳಿಸುವೆನು.</p>
    <p>ಹೀಗಿದ್ದರೂ ನಾನು ಸಭೆಯನ್ನು ನಡೆಸುತ್ತಿದ್ದಾಗ, ಅವರು ಒಳಗೆ ನುಗ್ಗಿ ನನಗೆ ಭಂಗಪಡಿಸುತ್ತಾರೆ. ನಾನು ಅವರಿಗೆ ಮಾನ್ಯರೆ, ನಾನು ಸಭೆಯಲ್ಲಿದ್ದಾಗ ಒಳನುಗ್ಗಿ ಭಂಗಪಡಿಸಬೇಡಿ, ನನ್ನ ಮಾತು ಮುಗಿಯುವವರೆಗೂ ಕಾಯಿರಿ ಎಂದು ಹೇಳಿದರೂ ಅವರು ಒಳಗೆ ನುಗ್ಗಿ ಭಂಗಪಡಿಸುತ್ತಾರೆ.</p>
    <p>ಆದರೆ ಇಲ್ಲಿ ಭಗವಾನರು ಹಲವು ನೂರು ಭಿಕ್ಖುಗಳಿಗೆ ಧಮ್ಮವನ್ನು ಬೋಧಿಸುತ್ತಿದ್ದಾಗ ಭಗವಾನರ ಒಬ್ಬ ಶಿಷ್ಯನೂ ಕೂಡ ಕೆಮ್ಮುವುದಾಗಲಿ, ಗಂಟಲನ್ನು ಸರಿಮಾಡಿಕೊಳ್ಳುವುದಾಗಲಿ ಮಾಡುವುದಿಲ್ಲ.</p>
    <p>ಭಗವಾನರು ಹಲವು ನೂರು ಜನರಿರುವ ತಮ್ಮ ಅನುಯಾಯಿಗಳಿಗೆ ಧಮ್ಮವನ್ನು ಬೋಧಿಸುತ್ತಿದ್ದಾಗ ಒಬ್ಬ ಶಿಷ್ಯನು ತನ್ನ ಗಂಟಲನ್ನು ಸರಿಪಡಿಸಿಕೊಂಡನು.</p>
    <p>ಆಗ ಅವನ ಪಕ್ಕದಲ್ಲಿರುವವನು ಮೊಣಕಾಲಿನಿಂದ ತಿವಿದು, ಅಯ್ಯಾ ಸುಮ್ಮನಿರು, ಗಲಾಟೆ ಮಾಡಬೇಡ. ನಮ್ಮ ಗುರುಗಳಾದ ಭಗವಾನರು ಧಮ್ಮವನ್ನು ಬೋಧಿಸುತ್ತಿದ್ದಾರೆ ಎಂದನು.</p>
    <p>ನನಗೆ ಎನಿಸಿತು, ಇದು ಆಶ್ಚರ್ಯ, ಇದು ಅದ್ಭುತ, ಇಂಥ ಸಭೆಯಲ್ಲಿ ಯಾವ ನಿರ್ಬಂಧ ಅಥವಾ ಶಸ್ತ್ರವಿಲ್ಲದೆ ಎಷ್ಟೊಂದು ಶಿಸ್ತು ಕಾಪಾಡಿಕೊಂಡು ಬರಲಾಗುತ್ತಿದೆ.</p>
    <p>ಖಂಡಿತವಾಗಿಯೂ ಬೇರೆಡೆಯ ಯಾವುದೇ ಸಭೆಯಲ್ಲಿಯು ಇಷ್ಟೊಂದು ಶಿಸ್ತು ಇರುವುದಿಲ್ಲ.</p>
    <p>ಈ ಸಂಗತಿಯೂ ಕೂಡ, ಪೂಜ್ಯರೆ, ಭಗವಾನರ ಬಗ್ಗೆ ನಾನು ಭಗವಾನರು ಸಮ್ಮಾಸಂಬುದ್ಧರು, ಧಮ್ಮವು ಭಗವಾನರಿಂದ ಬೋಧಿತವಾಗಿದೆ, ಭಗವಾನರ ಸಂಘವು ಸಚ್ಚಾರಿತ್ರ್ಯದಿಂದ ಕೂಡಿದ್ದಾಗಿದೆ ಎಂದು ತಿಳಿಯುವಂತಾಯಿತು.</p>
    <p> 8. ಪುನಃ ಪೂಜ್ಯರೆ, ನಾನು ನಿಪುಣರೂ, ಬೇರೆಯವರ ಸಿದ್ಧಾಂತಗಳನ್ನು ಕೂದಲೆಳೆ ಬಿಡಿಸಿ ವಿಮರ್ಶಿಸುವಷ್ಟು ಕುಶಾಗ್ರಮತಿಗಳೂ ಆದ ಕ್ಷತ್ರಿಯ ಪಂಡಿತರನ್ನು ನಾನು ನೋಡಿದ್ದೇನೆ. ಅವರು ಬೇರೆಯವರ ವಾದಗಳನ್ನು ತಮ್ಮ ಹರಿತ ಮಾತುಗಾರಿಕೆಯಿಂದ ತುಂಡರಿಸುತ್ತಾ ಸಂಚರಿಸುತ್ತಾರೆ.</p>
    <p>ಅವರೇನಾದರು ಇಂತಿಂತಹ ಗ್ರಾಮ ನಿಗಮಕ್ಕೆ ಬರುತ್ತಾರೆಂದು ತಿಳಿದರೆ ಈ ರೀತಿಯಾಗಿ ತಮ್ಮ ಪ್ರಶ್ನೆಯನ್ನು ಸಿದ್ಧಪಡಿಸಿಕೊಳ್ಳುತ್ತಾರೆ; ನಾವು ಸಮಣ ಗೌತಮರಲ್ಲಿ ಹೋಗಿ ಈ ಪ್ರಶ್ನೆಯನ್ನು ಕೇಳೋಣ. ಈ ಪ್ರಶ್ನೆಯನ್ನು ಕೇಳಿದರೆ, ಇಂತಹ ಉತ್ತರವನ್ನು ಕೊಡುತ್ತಾರೆ, ಆಗ ನಾವು ಅವರ ಸಿದ್ಧಾಂತವನ್ನು ಈ ರೀತಿಯಲ್ಲಿ ತಿರಸ್ಕರಿಸೋಣ. </p>
    <p>ಅವರು ಹೀಗೆ ಕೇಳಿರುತ್ತಾರೆ:</p>
    <p>ಸಮಣ ಗೌತಮರು ಇಂತಿತಹ ಗ್ರಾಮಕ್ಕೆ ನಿಗಮಕ್ಕೆ ಬಂದಿದಾರೆ.</p>
    <p>ಅವರು ಭಗವಾನರ ಬಳಿ ಹೋಗುತ್ತಾರೆ,</p>
    <p>ಭಗವಾನರು ಧಮ್ಮದ ಮೇಲೆ ಉಪದೇಶವನ್ನು ನೀಡಿ ಸೂಚಿಸಿ, ಜಾಗ್ರತಗೊಳಿಸಿ ಮತ್ತು ಉತ್ಸಾಹಗೊಳಿಸಿದ ಮೇಲೆ ಪ್ರಶ್ನೆಯನ್ನೇ ಕೇಳುವುದಿಲ್ಲ ಇನ್ನು ಅವರ ಸಿದ್ಧಾಂತವನ್ನು ಅಲ್ಲಗಳೆಯುವುದಾದರೂ ಎಲ್ಲಿಂದ ಬಂತು?</p>
    <p>ವಾಸ್ತವವೆಂದರೆ ಅವರು ಅವರ ಶಿಷ್ಯರಾಗುತ್ತಾರೆ.</p>
    <p>ಈ ಸಂಗತಿಯಿಂದಲೂ ಕೂಡ ಪೂಜ್ಯರೆ, ಧಮ್ಮದಿಂದ ಭಗವಾನರ ಬಗ್ಗೆ ನಾನು ತಿಳಿಯುವುದು: ಭಗವಾನರು ಸಮ್ಮಾಸಂಬುದ್ಧರು, ಭಗವಾನರಿಂದ ಧಮ್ಮವು ಸುಬೋಧಿತವಾಗಿದೆ, ಭಗವಾನರಿಂದ ಸಂಘವು ಸಚ್ಚಾರಿತ್ರ್ಯದಿಂದ ಕೂಡಿದೆ.</p>
    <p> 9. ಪುನಃ ಪೂಜ್ಯರೆ, ನಾನು ಕೆಲವು ಬ್ರಾಹ್ಮಣ ಪಂಡಿತರನ್ನು ಕಂಡಿದ್ದೇನೆ...
    </p>
    <p> ಪುನಃ ಪೂಜ್ಯರೆ, ನಾನು ಕೆಲವು ಗೃಹಸ್ಥ ಪಂಡಿತರನ್ನು ಕಂಡಿದ್ದೇನೆ...
    </p>
    <p> ಪುನಃ ಪೂಜ್ಯರೆ, ನಾನು ಕೆಲವು ಸಮಣ ಪಂಡಿತರನ್ನು ಕಂಡಿದ್ದೇನೆ... ಅವರು ಹೆಚ್ಚೆಂದರೆ ಪ್ರಶ್ನೆಯನ್ನೇ ಕೇಳುವುದಿಲ್ಲ, ಇನ್ನು ಅವರ ಸಿದ್ಧಾಂತವನ್ನು ಅಲ್ಲಗೆಳೆಯುವುದು ಎಲ್ಲಿಂದ ಬಂತು? ಇನ್ನು ವಾಸ್ತವದಲ್ಲಿ ಅವರು ಭಗವಾನರಿಗೆ ಅನಗಾರಿಕ ಪಬ್ಬಜ್ಜವನ್ನು ಕೊಡುವಂತೆ ಬಿನ್ನವಿಸುತ್ತಾರೆ; ಭಗವಾನರು ಅವರನ್ನು ಪಬ್ಬಜಿತರನ್ನಾಗಿ ಮಾಡುತ್ತಾರೆ. ಬ್ರಹ್ಮಚರಿಯ ಜೀವನದ ಪರಮ ಗುರಿಯನ್ನು ಅಭಿಜ್ಞಾನದಿಂದ ಸಾಕ್ಷಾತ್ಕರಿಸಿಕೊಳ್ಳಲು ಯಾವ ಕುಲಪುತ್ರರು ಮನೆಯನ್ನು ತೊರೆದು ಪಬ್ಬಜಿತರಾಗಲು ಇಚ್ಛಿಸುತ್ತಾರೊ ಆ ರೀತಿಯಲ್ಲಿ ಪಬ್ಬಜಿತರಾದ ಕೆಲವೇ ದಿನಗಳಲ್ಲೆ ಏಕಾಂತವಾಸಿಗಳಾಗಿ, ಎಲ್ಲವನ್ನು ತೊರೆದವರಾಗಿ, ಅಪ್ರಮತ್ತರಾಗಿ, ಅತೃಪ್ತರಾಗಿ, ದೃಢಚಿತ್ತರಾಗಿ ಅವರು ಹೀಗೆ ಹೇಳುತ್ತಾರೆ: ನಾವು ಕಳೆದುಹೋಗಿದ್ದೆವು, ನಾವು ಪೂರ್ತಿ ಇಲ್ಲವಾಗಿದ್ದೆವು. ಕಾರಣ ನಾವು ಈ ಹಿಂದೆ ವಾಸ್ತವದಲ್ಲಿ ಸಮಣರಲ್ಲದಿದ್ದರೂ ಸಮಣರೆಂದು ಹೇಳಿಕೊಳ್ಳುತ್ತಿದ್ದೆವು; ನಾವು ಈ ಹಿಂದೆ ವಾಸ್ತವದಲ್ಲಿ ಬ್ರಾಹ್ಮಣರಲ್ಲದಿದ್ದರೂ ಬ್ರಾಹ್ಮಣರೆಂದು ಹೇಳಿಕೊಳ್ಳುತ್ತಿದ್ದೆವು; ನಾವು ಈ ಹಿಂದೆ ವಾಸ್ತವದಲ್ಲಿ ಅರಹಂತರಲ್ಲದಿದ್ದರೂ ಅರಹಂತರೆಂದು ಹೇಳಿಕೊಳ್ಳುತ್ತಿದ್ದೆವು. ಆದರೆ ನಾವು ಈಗ ಅರಹಂತರು.</p>
    <p>ಈ ಸಂಗತಿಯಿಂದಲೂ ಕೂಡ, ಪೂಜ್ಯರೆ, ಧಮ್ಮದಿಂದ ಭಗವಾನರನ್ನು ಹೀಗೆ ತಿಳಿಯುವಂತೆ ಮಾಡಿದೆ. ಭಗವಾನರು ಸಮ್ಮಾಸಂಬುದ್ಧರು, ಭಗವಾನರಿಂದ ಧಮ್ಮವು ಸುಬೋಧಿತವಾಗಿದೆ, ಭಗವಾನರಿಂದ ಸಂಘವು ಸಚ್ಚಾರಿತ್ರ್ಯದಿಂದ ಕೂಡಿದೆ.</p>
    <p> 10. ಪುನಃ ಪೂಜ್ಯರೆ, ಇಸಿದತ್ತ ಮತ್ತು ಪುರಾಣ ಎಂಬ ಇಬ್ಬರು ನನ್ನ ಥಪತಿಗಳು ನನ್ನ ಊಟವನ್ನು ಮಾಡುತ್ತಿದ್ದರು ಮತ್ತು ನನ್ನ ಯಾನಗಳನ್ನು ಉಪಯೋಗಿಸುತ್ತಿದ್ದರು. ಅವರಿಗೆ ನಾನು ಜೀವನೋಪಾಯವನ್ನು ನೀಡಿದ್ದೆ ಮತ್ತು ಯಶಸ್ಸನ್ನು ನೀಡಿದ್ದೆ.</p>
    <p>ಇಷ್ಟೆಲ್ಲಾ ಮಾಡಿದರೂ ಅವರು ಭಗವಾನರಿಗೆ ತೋರಿಸುವಷ್ಟು ಗೌರವವನ್ನು ನನಗೆ ತೋರಿಸುವುದಿಲ್ಲ.</p>
    <p>ಒಮ್ಮೆ ನಾನು ಸೈನ್ಯವನ್ನು ತೆಗೆದುಕೊಂಡು ಹೊರಗೆ ಹೋಗಿದ್ದೆ ಮತ್ತು ಈ ಇಸಿದತ್ತ ಮತ್ತು ಪುರಾಣರನ್ನು ಪರೀಕ್ಷಿಸಲೋಸುಗವೇ ಅವರನ್ನು ನನ್ನ ಕಿರಿದಾದ ಡೇರಾದಲ್ಲಿ ಇರಿಸಿಕೊಂಡಿದ್ದೆ.</p>
    <p>ಈ ಇಬ್ಬರು ಥಪತಿಗಳು ಇಸಿದತ್ತ ಮತ್ತು ಪುರಾಣರು ರಾತ್ರಿಯ ಬಹಳ ಹೊತ್ತಿನವರೆಗೂ ಧಮ್ಮದ ಬಗ್ಗೆ ಮಾತನಾಡಿ ಇನ್ನೇನು ಮಲಗಬೇಕು ಎನ್ನುವಾಗ ಭಗವಾನರು ಯಾವ ದಿಕ್ಕಿನಲ್ಲಿ ವಾಸಿಸುತ್ತಿದ್ದಾರೆಂದು ಕೇಳಿ ತಿಳಿದಿದ್ದರೋ ಆ ದಿಕ್ಕಿಗೆ ತಲೆಯನ್ನು ಹಾಕಿ, ನನ್ನತ್ತ ಕಾಲುಹಾಕಿ ಮಲಗಿದರು!</p>
    <p>ನನಗೆ ಎನಿಸಿತು.</p>
    <p>ಇದು ಆಶ್ಚರ್ಯ, ಇದು ಅದ್ಭುತ!</p>
    <p>ಈ ಇಬ್ಬರು ಥಪತಿಗಳಾದ ಇಸಿದತ್ತ ಮತ್ತು ಪುರಾಣರು ನನ್ನ ಅನ್ನವನ್ನು ಊಟ ಮಾಡುತ್ತಾರೆ ಮತ್ತು ನನ್ನ ವಾಹನಗಳನ್ನು ಬಳಸುತ್ತಾರೆ; ನಾನು ಅವರಿಗೆ ಜೀವನೋಪಾಯವನ್ನು ಕೊಟ್ಟಿದ್ದೇನೆ ಮತ್ತು ಯಶಸ್ಸನ್ನು ಕೊಟ್ಟಿದ್ದೇನೆ. </p>
    <p>ಆದರೂ ಸಹ ಅವರು ನನಗೆ ಭಗವಾನರಿಗೆ ತೋರಿಸುವ ಗೌರವಕ್ಕಿಂತಲೂ ಕಡಿಮೆ ಗೌರವವನ್ನು ತೋರಿಸುತ್ತಾರೆ. ಖಂಡಿತವಾಗಿಯೂ ಈ ಒಳ್ಳೆಯ ಜನರು ಭಗವಾನರ ಶಾಸನದಲ್ಲಿನ ಉನ್ನತೋನ್ನತ ಸ್ಥಿತಿಗಳನ್ನು ಗ್ರಹಿಸುತ್ತಾರೆ. ಈ ಸಂಗತಿಯಿಂದಲೂ ಕೂಡ, ಪೂಜ್ಯರೆ, ಧಮ್ಮದಿಂದ ಭಗವಾನರನ್ನು ಹೀಗೆ ತಿಳಿಯುವಂತೆ ಮಾಡಿದೆ: ಭಗವಾನರು ಸಮ್ಮಾಸಂಬುದ್ಧರು, ಭಗವಾನರಿಂದ ಧಮ್ಮವು ಸುಬೋಧಿತವಾಗಿದೆ, ಭಗವಾನರಿಂದ ಸಂಘವು ಸಚ್ಚಾರಿತ್ರ್ಯದಿಂದ ಕೂಡಿದೆ!</p>
    <p> 11. ಪುನಃ ಪೂಜ್ಯರೆ, ಭಗವಾನರು ಕ್ಷತ್ರಿಯರು, ನಾನೂ ಕೂಡ ಕ್ಷತ್ರಿಯನೇ,</p>
    <p>ಭಗವಾನರು ಕೋಸಲ ದೇಶದವರು, ನಾನೂ ಕೂಡ ಕೋಸಲ ದೇಶದವನು,</p>
    <p>ಭಗವಾನರು ಈಗ ಎಂಭತ್ತು ವರ್ಷದವರು, ನಾನೂ ಕೂಡ ಎಂಭತ್ತು ವರ್ಷದವನು69.</p>
    <p>ಹೀಗಿರುವಾಗ,</p>
    <p>ನಾನು ಭಗವಾನರಿಗೆ ಈ ರೀತಿಯ ಪರಮ ಗೌರವವನ್ನು ಮತ್ತು ಮೈತ್ರಿ ಭಾವವನ್ನು ತೋರಿಸುವುದು ಸೂಕ್ತವಾಗುತ್ತದೆ.</p>
    <p> ಪೂಜ್ಯರೆ, ಈಗ ಇನ್ನು ನಾವು ನಿರ್ಗಮಿಸುತ್ತೇವೆ.</p>
    <p>ಇನ್ನು ಬಹಳ ಕೆಲಸಗಳನ್ನು ಮಾಡಲು ಉಳಿದಿದೆ.</p>
    <p> ಮಹಾರಾಜರೆ, ಇನ್ನು ಏನು ಮಾಡಬೇಕೆಂದು ಇರುವಿರೋ ಅದಕ್ಕೆ ಈಗ ನಿಮಗೆ ಸಮಯ.
    </p>
    <p> ಆಗ ಕೋಸಲದ ರಾಜ ಪಸೇನದಿಯು ತನ್ನ ಆಸನದಿಂದ ಎದ್ದು ಭಗವಾನರಿಗೆ ಗೌರವವನ್ನು ಸೂಚಿಸಿಯಾದ ಮೇಲೆ ಪ್ರದಕ್ಷಿಣೆಯನ್ನು ಹಾಕಿ ನಿರ್ಗಮಿಸಿದನು70.
    </p>
    <p> ಮಹಾರಾಜನು ನಿರ್ಗಮಿಸಿದ ಕೂಡಲೇ ಭಗವಾನರು ಭಿಕ್ಖುಗಳಿಗೆ ಕುರಿತು ಹೀಗೆ ಹೇಳಿದರು:</p>
    <p>ಭಿಕ್ಖುಗಳೇ, ರಾಜ ಪಸೇನದಿಯು ತನ್ನ ಆಸನದಿಂದ ಎದ್ದು ನಿರ್ಗಮಿಸುವ ಮುನ್ನ ಧಮ್ಯ ಚೈತ್ಯಗಳನ್ನು ನುಡಿದನು71. ಭಿಕ್ಖುಗಳೇ, ಧಮ್ಮ ಚೈತ್ಯಗಳನ್ನು ಕಲಿಯಿರಿ; ಧಮ್ಮ ಚೈತ್ಯಗಳ ಮೇಲೆ ಪ್ರಭುತ್ವವನ್ನು ಹೊಂದಿ, ಧಮ್ಮ ಚೈತ್ಯಗಳನ್ನು ಧರಿಸಿ. ಧಮ್ಮ ಚೈತ್ಯಗಳು, ಭಿಕ್ಖುಗಳೇ, ಅನುಕೂಲಕರಗಳು, ಅವು ಆದಿ ಬ್ರಹ್ಮಚರಿಯಕ್ಕೆ ಸೇರಿದವುಗಳು.</p>
    <p> ಭಗವಾನರು ಹೀಗೆ ಹೇಳಿದರು. ಭಿಕ್ಖುಗಳು ಭಗವಾನರ ಮಾತುಗಳಿಂದ ತೃಪ್ತಿ ಹೊಂದಿದರು ಮತ್ತು ಆನಂದಗೊಂಡರು.
    </p>
    <h2>ಇಲ್ಲಿಗೆ ಧಮ್ಮಚೇತಿಯ ಸುತ್ತ ಮುಗಿಯಿತ </h2>
    <footer>
      <p>First published in <cite class='book' translate='no'>Kannada Tipitaka Granthamale - Majjhima Nikāya</cite> (Bhagavan Buddha Theravada Buddhist University, <span class='publication-date'>2012</span>)</p>
      <p>Translated from the Pali by <span class='author'>Molakalmuru Srinivasamurthy</span>.</p>
      <p>ಅನುವಾದಕ: ಮೊಳಕಾಲ್ಕೂರು ಶ್ರೀನಿವಾಸಮೂರ್ತಿ</p>
      <p>ಪ್ರಧಾನ ಸಂಪಾದಕರು: ಪೂಜ್ಯ ಶ್ರೀ ಆಚಾರ್ಯ ಬುದ್ಧರಕ್ಖಿತ, ಅಭಿಧಜ ಅಗ್ಗಮಹಾ ಸದ್ಧಮ್ಮ ಜೋತಿಕ, ಡಿ.ಲಿಟ್</p>
      <address>ಪ್ರಕಾಶನ ವಿಭಾಗ<br>
        ಭಗವಾನ್ ಬುದ್ಧ ಪಾಳಿ ಮತ್ತು ಥೇರವಾದ ಬೌದ್ಧ ವಿಶ್ವವಿದ್ಯಾಲಯ<br>
        ಬುದ್ಧ ವಚನ ಟ್ರಸ್ಟ್<br>
        ಮಹಾ ಬೋಧಿ ಸೊಸೈಟಿ<br>
        14, ಕಾಳಿದಾಸ ಮಾರ್ಗ<br>
        ಗಾಂಧಿನಗರ, ಬೆಂಗಳೂರು-560 009<br>
        ದೂರವಾಣಿ : 080-22250684<br>
        ಫ್ಯಾಕ್ಸ್ : 080-22264438<br></address>
      <p>Email: books@mahabodhi.info</p>
      <p><a href='http://www.mahabodhi.info'>www.mahabodhi.info</a></p>
      <p>© ಬುದ್ಧ ವಚನ ಟ್ರಸ್ಟ್, ಮಹಾ ಬೋಧಿ ಸೊಸೈಟಿ ಮೇ 2012</p>
      <p>Permission to publish was kindly granted by Bhikkhu Ananda</p>
      <p>Digital files provided by Aneesh Bodh</p>
      <p>Prepared for SuttaCentral by <span class='editor'>Venugopal N.V.</span>.</p>
    </footer>
  </article>
</body>

</html>